HORDALAND TINGRETT
Ingen begrensninger i adgangen til offentlig gjengivelse
DOM
Avsagt:
29.06.2021 i Hordaland tingrett, Bergen
Saksnr.:
19-151689TVI-THOD/2
Dommer:
Tingrettsdommer
Helge Øfstegaard Nilsen
Meddommere:
Hydrogeolog
Amund Erik Gulbret Gaut
Bjørn Kielland
Saken gjelder:
Oppgjør etter entreprisekontrakt - NS 8406
Veidekke Entreprenør AS
Advokat Nils-Henrik Pettersson
mot
Staten v/Samferdselsdepartementet
Advokat Håkon Bleken
- 2 - 19-151689TVI-THOD/2
DOM
Saken gjelder tvist om vederlag etter påståtte endringsarbeider i utførelsesentrepriseforhold – håndtering av forurensede bunnrenskmasser, herunder kostnader ved prøvetaking.
I. Framstilling av saken
1. Kort om partene og entreprisen
I forbindelse med etableringen av ny hovedveg mellom Os kommune (nå Bjørnafjorden) og Bergen kommune, lyste Statens Vegvesen Region Vest (heretter SVV eller byggherren) i desember 2014 ut anbudskonkurranser om kontrakter for veg- og tunnelprosjektet for bl.a. ny E39 mellom Svegatjørn og Rådal. Anbudsfristen var 30. april 2015. Veidekke Entreprenør AS (heretter Veidekke eller entreprenøren) ble tildelt kontrakt benevnt K10, som gjaldt strekningen Svegatjørn – Fanavegen.
Arbeidet med etablering av vei på strekningen innebar svært mye tunneldriving, i begge retninger med adskilt tunnelløp. Kontrakten ble inngått 1. juli 2015, med avtalt ferdigstillelse 31. august 2020. Oppstart av arbeidene var avtalt til høsten 2015. Som kontraktsdokument og avtalegrunnlag er benyttet NS 8406:2009 – «Forenklet norsk bygge- og anleggskontrakt», som alminnelige kontraktsbestemmelser, heretter oftest omtalt som NS 8406. Kontraktssummen utgjorde kr 2 298 322 157, eksklusiv merverdiavgift.
Når det gjelder partene i saken er Veidekke under hovedforhandlingen flere ganger omtalt som «landets største entreprenør». SVV nasjonalt, som er helt ut statlig virksomhet, er naturlig nok den største byggherren ved slike entrepriser, idet veibygging av denne type veier er et statlig ansvar. Rett saksøkt er som det fremgår staten ved Samferdselsdepartementet.
Det ble samtidig lyst ut en annen entreprise. Dette gjaldt kontrakt K11, strekningen Rådal – Nordås – Flyplassvegen, internt i Bergen kommune. Veiene som etableres ved de to entreprisene har sammenheng, idet veien fra Bjørnafjorden etableres og bindes sammen mot Fanaveien/Rådal. Selskapet Implenia, som også er en entreprenør av betydelig størrelse, ble tildelt denne kontrakten. Denne kontrakten innebærer også svært mye tunneldriving. Denne entreprisen er i dommen gjennomgående benevnt «K11-kontrakten».
2. Utslippstillatelser
- 3 - 19-151689TVI-THOD/2
I konkurransegrunnlaget var det gjort kjent at det, bl.a. i området ved den eksisterende E39 i Kolskogen i Os, fantes et avfallsdeponi og et askedeponi, og at det skulle graves i forurensede masser her. Disse skulle fjernes. Det var for øvrig en egen tiltaksplan knyttet til dette arbeidet.
Som vedlegg til kontrakten var for øvrig SVV sin søknad datert 20.11.2014 til fylkesmannen i Hordaland om tillatelse til utslipp av forurenset vann mm. Norconsult AS hadde på vegne av SVV utarbeidet søknaden. Av SVV sin oversendelse av søknaden, fremgår bl.a. at;
«Etablering av ny veg vil mellom anna medføre midlertidig utslepp av vatn fra driving av
tunnelar, avrenning fra deponerte massar, permanent utslepp av vaskevatn fra tunnelar og
overvatn fra veg i dagen.»
Av søknadens pkt. 5.6 vedrørende avbøtende tiltak i Osvassdraget, nærmere bestemt Kvernatjørn og Vinddalsvatnet, fremgår følgende:
«De mest forurensede massene fra tunnelrensk etc. skal deponeres tørt langs vegfylling, ikke fylles ut i vann.»
Utslippstillatelse ble gitt ved vedtak av fylkesmannen i Hordaland den 3. juli 2015, etter at avtalen mellom partene var inngått. Av søknaden og tillatelsen fremgår bl.a. at sprengsteinsmasser (overskuddsmasser) kan deponeres i tre forskjellige deponi; ved Endelausmarka, i Hordnesskogen og ved Liavatnet.
Tvisten i saken gjelder imidlertid håndtering av bunnrenskmasser fra tunnelene. Bunnrenskmasser, oftest omtalt i det følgende som bunnrensken, er de masser som er etablert som midlertidig kjørebane når entreprenøren sprenger og driver tunnelen innover. I avtalen mellom partene skulle den midlertidige kjørebanen fjernes «til klink» eller fast synlig berg, før man etablerte den endelige veibanen eller veilegemet, med avslutning og asfaltering mv. Slik avtale var for øvrig også inngått ved K11-kontrakten.
Av utslippstillatelsen på det sentrale punkt fremgår følgende:
«5.2 Bunnrenskmassar
Dette er definert som massar i den mellombelse køyrebana og andre massar ned til bergflate som skal fjernast frå tunnalene i samband med endeleg oppbygging av berelag og overbygning. Dette gjeld og for slam i eventuelle fordrøyingsbasseng etablert inne i tunellane i anleggsperioden. Slike massar kan ha varierande grad av forureiningsinnhald, i hovudsak olje.
Forureiningsgraden skal avklarast før utgravinga av bunnrenskmassane startar opp på grunnlag av representativ prøvetaking. Slike massar kan vere under normverdien (Forureiningsforskrifta kapittel 2, vedlegg 1) og er då rekna som reine massar. Massane kan ha forureiningsgrad mellom normverdien og grensa for farleg avfall, og skal då leverast til anlegg som har løyve til å ta i mot
- 4 - 19-151689TVI-THOD/2
dette. Dersom massane overstig grensa for farleg avfall, så må dette leverst til mottak som kan ta i mot farleg avfall.»
Det var ikke vanlig tidligere at forurensningsmyndigheten stilte særskilte krav (eksplisitt) til behandling av bunnrensken ved utslippstillatelser. Det må etter det opplyste kunne betegnes som en nyvinning ved myndighetenes utforming av vedtak om utslippstillatelse.
Partene er uenige om på hvilken måte bunnrensken blir forurenset, eller kanskje mer nøyaktig, hva som er den eller de vesentlige årsaksfaktorer når man ved prøvetaking finner forurensning. Det er forurensning av mineralolje som er sentralt i denne saken. Retten kommer tilbake til dette. Det er imidlertid klart at den faktiske forurensning som forekommer i bunnrensken, har sin årsak i entreprenørens arbeider.
Ved veibygging tidligere, var det mest vanlig å fjerne den øverste delen av den midlertidige veibanen, omkring 20 – 30 cm., før man deretter etablerte det permanente veilegemet. Det meste av bunnrensken var følgelig en del av de masser som utgjorde det ferdige veianlegget, og den ble derfor liggende. Unntaksvis ble bunnrensken enkelte steder for det vesentlige fjernet, bl.a. om kvaliteten på stein og visse andre forhold ikke ble ansett tilfredsstillende.
Håndtering av selve bunnrensken, som forurenset masse, har tradisjonelt ikke vært foretatt som i K10 og K11-kontrakten. Det finnes noen få kjente unntak som det er vist til i saken, og som retten vil komme tilbake til. En har imidlertid ved unntakstilfellene håndtert dette som endringsarbeider etter kontrakten, med vederlag til entreprenør.
3. Tvisten knyttet til bunnrensken – endringsordrer på K10 og K11-kontrakten
Det var ikke noen avklarende spørsmål i tilbudsfasen som eksplisitt gjaldt forurensning og håndtering av sprengstein eller bunnrensken. Det er heller ingen omtale i kontraktsdokumentasjonen av forurenset bunnrensk, med unntak av det som er nevnt ovenfor i utslippssøknaden. Det finnes avtalt prosess for måling av forurensning i bunnrensk.
Den 21.6.2016 stiller Veidekke følgende spørsmål i TA 224 (teknisk avklaring):
«Viser til prosess 33.13, Sålerensk under teoretisk sprengingsprofil.
Under generell beskrivelse, pkt a) står følgende; «Omfatter oppgraving av masser i tunnelsåle under teoretisk sprengningsprofil inkludert massen i gryter. Omfatter også fjerning av massen.» VD ber om en tilbakemelding på hvor disse massene skal deponeres da det ikke er oppgitt i prosessen. Gjelder masser fra sålerensk overvannstunnel med slambasseng, Lyshorntunnelen og Skogafjelltunnelen.»
- 5 - 19-151689TVI-THOD/2
Byggherren viser i sitt svar av 23.8.2016 til prosessene i 33.13 og 33.14, samt prøvetakingsprosessen mv. i 11.92, særlig pkt. c). Fra svaret hitsettes:
«Forurensede masser og slam skal inngå i prøvetakingsprogrammet. Dette inkluderer anleggsveg i tunnel, sålerensk og grøfter samt slam fra sedimentasjonsbasseng, grøfter og renseanlegg (se prosess 11.92).
I prosess 11.92 c) står det: Ved graving av grøfter, fjerning av anleggsveger, sålerensk
og flytting av andre masser som kan være forurenset, skal det tas minimum en stikkprøve for hver 500 m tunnel.
Forurenset masse fra sålerensken skal til godkjent mottak iht. kontrakt.»
Oppstart av etterarbeider (grunnarbeider) i tunnel var planlagt til januar 2017. Veidekke oppdaterte TA 224 primo desember 2016, og stilte spørsmål om hvordan massene skulle håndteres, herunder om de kunne transportere massene ut av tunnelen, hvor de skulle mellomlagres. Videre om det skulle forberedes en sortering, og hvor ulike fraksjoner skulle leveres.
Den 20.12.2016 fremsatte Veidekke KOE (krav om endringsordre) 0105 som gjaldt håndtering av bunnrenskmassene i Skogafjellstunnelen. Veidekke ga beskjed om utsatt oppstart om avklaring ikke kom, og viste til at kostnadene med endringen var avhengig av hvor massene skulle deponeres.
SVV bestred at det forelå grunnlag for endringsordre. Fra svaret datert 23.1.2017, hitsettes:
Masser fra «Sålerensk under teoretisk sprengningsprofil» er i utgangspunktet rene masser og EN står fritt til å velge område for plassering av massene.
«Dersom EN gjennom sitt arbeid har forurenset massene som utgjør sålerensken, defineres massene som avfall og skal håndteres i.h.t kontraktens krav for håndtering av avfall. Ved situasjoner hvor EN forurenser i utgangspunktet «rene masser» skal EN umiddelbart iverksette tiltak for å stoppe og fjerne forurensingen. Dette gjelder uavhengig av hvilke masser som forurenses.
Kontraktens prosess 12.5 jf kontraktens kap. C2 pkt. 28 og kap. C3 pkt 3.2.3 angir nærmere krav til
behandlingen av avfall, herunder «forurensede maser. Behandlingen av dem er priset som del av
prosess 12.5, j.f. «Spesiell beskrivelse pkt a). Generelt gjelder at avfall, herunder «forurensede
masser» skal til godkjent mottak.
BH har, i.h.t gjeldende regelverk, iverksatt risikovurdering av om forurensede masser fra «sålerensk» kan plasseres på anleggsområdet og da nærmere angitt i tunnelen. Fylkesmannen har på bakgrunn av risikovurderingen og søknad om endret utslippstillatelse, godkjent håndtering av forurensede masser fra sålerensk inne i tunnelen gitt nærmere spesifiserte tiltak. Endret tillatelse er til orientering vedlagt denne KOE.»
Forholdet var for øvrig omtalt også i byggemøte forut for dette, den 11.1.2017. I møtet ble også påpekt fra SVV at massene i utgangspunktet var rene. SVV opplyste samtidig på
- 6 - 19-151689TVI-THOD/2
møtet at det var oversendt en risikovurdering til fylkesmannen, bl.a. vedrørende gjenbruk av forurensede masser.
Miljørisikovurderingen – som er utarbeidet av Norconsult på vegne av SVV, og som også omfattet tunneler på K11-kontrakten, forutsetter at bunnrensken sorteres, og at fraksjoner som er større enn 22 mm kan benyttes som rene masser til fritt bruk, samt forutsettes det å gjenbruke forurenset finstoff inne i tunnelen. Det hadde vært forutgående dialog mellom SVV og fylkesmannen vedrørende dette.
Resultatet av miljørisikovurderingen var at fylkesmannen i Hordaland den 19.1.2017 traff vedtak om endring av utslippstillatelsen. Miljørisikoanalysen fra Norconsult, som ble lagt til grunn av fylkesmannen, innebar at bunnrenskmasser over 120 mm kunne gjenbrukes på anlegget, masser innenfor 22 – 120 mm. kunne gjenbrukes som avrettingsmasser – hovedsaklig i Skogafjellstunnelen. Bunnrenskmasser under 22 mm kunne også etter en miljørisikoanalyse anvendes, men da over grunnvannstanden, og under betongdekke. Konklusjonen gjaldt bunnrenskmasser som ikke inneholdt forurensning over tiltaksklasse 3. Utslippstillatelsens pkt. 5.2, som er referert ovenfor, ble følgelig endret i samsvar med dette.
Veidekke utstedte deretter endringsordre KOE 0264. Dette gjaldt massene i Skogafjellstunnelen (løp T21). Det ble 21.3.2017 gjort avtale om at SVV dekker opplasting, transport og leveranse av sorterte forurensede masser til FSG som regningsarbeid etter kontraktens timepriser.
FSG er et godkjent deponi for forurensede masser, som drives av selskapet Fana Stein & Gjenvinning AS. Deponiet er beliggende i Stendafjellet i Rådal, noen få kilometer unna det etablerte steindeponiet i Hordnesskogen.
Det ble påpekt i endringen at utlasting av bunnrenskmasser fra Skogafjellstunnelen - T22, og fra Lyshorntunnelen ville starte i uke 16, med et behov for tilsvarende løsning. I avtalen påtok ingen seg ansvar for de forurensede masser. I byggemøte 28.6.2017 ble avtalen forlenget, og inkluderte nå T22/T31, «frem til ny melding blir gitt», som det heter i referatet.
Ved K11-kontrakten, som hadde samme problemstilling, utstedte SVV den 19.6.2017 KOE 0229 til Implenia. Som nevnt skulle masser under 22 mm. sorteres ut. SVV ba Implenia om pris knyttet til bl.a.;
«(…) pris for etablering av området, sortering av masser, deponering av rene masser i Hordneskogen og leveranse av forurensede masser til FSG.»
Etter forhandlinger ble det oppnådd enighet om sorteringsverk. SVV ba om at levering av masser til FSG ble utført som regningsarbeid. Implenia tilbød «en justert enhetspris» på kr
- 7 - 19-151689TVI-THOD/2
1 350 pr. am³ (anbrakt kubikkmeter) for prosess 25.91, som gjelder transport av forurensede masser til deponi. SVV aksepterte dette den 27.9.2017. Retten tilføyer at en anbrakt kubikkmeter tilsvarer omtrent to tonn med masse, jf. prisen angitt i saksøkers anførsler nedenfor, som er en anførsel knyttet til sammenligningen med prosess 25.91 ved K11-kontrakten.
Mellom partene i saken her ble det på byggemøte den 20.9.2017 bekreftet fra SVV at avtalen knyttet til KOE 0264 fortsatt gjaldt.
Den 27.9.2017 tilskrev imidlertid SVV Veidekke knyttet til forurensede masser fra sålerensk. Det ble i brevet påpekt flere forhold, bl.a. at Veidekke selv stod for forurensningen, og at Veidekke ikke håndterte utslipp bl.a. fra slangebrudd (hydraulikkolje) iht. kontrakt og Veidekke sine egne prosedyrer og rutiner knytte til dette. Det ble vist til at miljøtiltak var angitt i kontraktens prosesser.
Det ble videre anført fra SVV sin side at forurensning kan reduseres til et minimum, og påpekt hvordan forurensningen kan reduseres. Fra brevets avslutning hitsettes følgende:
«Oppsummeringsvis konstateres det at Veidekke selv har lagt opp til et driftsopplegg uten
nødvendige forebyggende- og tilstrekkelige avbøtende tiltak som påfører massene unødvendig forurensning. Dette er i strid med Veidekkes egne overordnede rutiner for håndtering av uønskede hendelser, forurensningsloven, samt Veidekkes tapsbegrensningsplikt og lojalitetsplikt etter kontrakten. Forurensingen er Veidekkes ansvar og risiko.
Veidekke vil få dekket håndtering av sålerensk etter kontrakten, nærmere bestemt prosess
33.13, jf. prosess 12.5.»
4. De fremsatte endringsordrene vedrørende tvisten
Som det fremgår av partenes anførsler nedenfor, gjelder tvisten i alt tre KOE’er fremsatt av Veidekke.
KOE 0170 ble fremsatt 10.10.2017 og gjaldt bunnrenskmasser i Lyshorntunnelen (T31 og T32), inkl. tverrslag og overvannstunnel. KOE 0182 gjaldt tilsvarende i Skogafjellstunnelen (T22). Saken omfatter for det vesentlige ett løp i Skogafjellstunnelen, samt den del av Lyshorntunnelen som ble drevet fra Endelausmarka. Begge endringsordrene gjelder krav om delvis regningsarbeid og delvis enhetspriser, jf. den kontraktsrettslige reguleringen om endringer i NS 8406. Når det gjelder enhetspris er det vist til prosess 25.91 i kontrakten.
Den tredje endringsordre gjelder KOE 225. Denne er fremmet 18.6.2018, og har samme henvisning og omfatter kostnader med analyse og utvidet prøvetaking, etter anførslene for å redusere mengden bunnrensk som måtte kjøres bort til deponi, jf. den endrede
- 8 - 19-151689TVI-THOD/2
utslippstillatelsen, som senere førte til sortering av bunnrensken. Det er vist til justerte enhetspriser, samt avtalt pris iht. dagens prisnivå.
Det foreligger ikke uenighet knyttet til forståelsen av selve endringskravene.
Når det gjelder volumet av bunnrensk som faktisk ble kjørt til deponi ved FSG av Veidekke, er det enighet om at dette gjelder i overkant av 102 000 tonn. Implenia har kjørt til deponi omkring 2/3 deler av den bunnrensken som er sortert ut og som egentlig var omfattet av K10-kontrakten, altså i tillegg over 200 000 tonn. Når Veidekke i sine anførsler nedenfor viser til en pådratt kostnad på omkring 143 millioner, er det kostnadene knyttet til Implenia sitt arbeid med forurenset bunnrensk iht. til den refererte avtale det henvises til, og som egentlig var en del av bunnrensken fra K10-kontrakten, og som av SVV hevdes å være en uavklart risiko for SVV. Motkravet med krav mot Veidekke for Implenia sitt arbeid med bunnrensken fra K10-kontrakten er imidlertid ikke reist i saken her, selv om det har vært antydet og omtalt av SVV under saksforberedelsen.
II. Sakens behandling ved tingretten
Etter forutgående prosessvarsel, innkom stevning til Bergen tingrett fra Veidekke den 14.10.2019. Det foreligger rettidig tilsvar fra saksøkte, hvor det er lagt ned påstand om frifinnelse. Rettsmekling ble tilbudt partene, men kom ikke i stand.
Hovedforhandling ble avholdt over syv rettsdager i tidsrommet 8.3.2021 til 16.3.2021. Partene møtte sammen med sine prosessfullmektiger. Fra Veidekke møtte Steinar Løkås som partsrepresentant, sammen med advokat Nils-Henrik Pettersson, rettslig medhjelper advokat Samuel Skrunes og rettslig medhjelper advokat Ingrid Andreassen. Fra SVV møtte delprosjektleder Kari Bremnes som partsrepresentant, sammen med advokat Håkon Bleken og rettslig medhjelper advokatfullmektig Sveinung Aas.
Retten var satt med fagkyndige meddommere etter begjæring fra saksøker. Hydrogeolog Amund Gaut og sivilingeniør Bjørn Kielland deltok ved behandlingen. Dommen avsies av Hordaland tingrett iht. forskrift om rettskretser datert 22.1.2021 nr. 163. Endring av rettskretser trådte i kraft den 26. april 2021.
Retten mottok forklaring fra partene. Det ble dessuten avhørt 16 vitner og ellers foretatt dokumentasjoner. Det vises til rettsboken.
III. Saksøkeren, Veidekke Entreprenør AS har, i hovedtrekk gjengitt, anført følgende påstandsgrunnlag, og nedlagt slik påstand:
- 9 - 19-151689TVI-THOD/2
Saksøkerens påstand:
1. Staten v/ Samferdselsdepartementet dømmes til å betale Veidekke Entreprenør AS
kr. 670 598 330,68 med tillegg av mva. og med tillegg av forsinkelsesrenter av
kr. 751 803 138,45,- fra 10. mars 2021 og frem til betaling finner sted.
2. Veidekke Entreprenør AS tilkjennes sakens omkostninger.
Saksøkerens påstandsgrunnlag:
SVV mener at Veidekke skal betale omkring 58 millioner kroner, som var kostnaden ved sortering og behandling av bunnrensken, og har i tillegg fremmet krav med omkring 143 millioner kroner som vederlag i sluttoppgjøret knyttet til det samme, som er kostnader med Implenia sin håndtering av bunnrensk fra K10-kontrakten. I sum skal Veidekke altså kreves å betale over 200 millioner kroner for å utføre arbeid som aldri tidligere har vært utført ved tunnelentrepriser, verken for SVV eller andre byggherrer.
Det foreligger ikke et eneste sted i anbudsinnbydelsen hvor entreprenøren har fått anledning til å prise dette arbeidet. Det er ikke rimelig. Det er betalt som endring i
K11-kontrakten.
SVV har ikke oppfylt klarhetskravet i kontrakten. Veidekke har vært villig til å akseptere oppgjør på regning, saken ville stanset der om det ble akseptert. SVV sine standpunkt i saken er imidlertid helt urimelig. Det forhold at enhetsprisen i prosess 25.91 i avtalen er priset så høyt, med kr 5 250 kroner pr. tonn, er etter Veidekke sitt syn den eneste årsaken til at det ikke gjøres opp etter denne prosessen.
Hovedspørsmålene i saken er etter saksøkers syn spørsmål om det er en endring i kontrakten at bunnrensken måtte sorteres og at forurensede masser over tiltaksklasse 1 måtte kjøres til godkjent deponi. Subsidiært, er det spørsmål om bortkjøring av bunnrensken som ikke ville vært definert i tiltaksklasse 2, dersom det hadde vært målt på alifater i stedet for THC, uansett ville vært en endring.
Videre er det spørsmål om hvordan endringen skal avregnes iht. kontrakten. Alternativene er enhetspriser, justerte enhetspriser eller regningsarbeid. Avslutningsvis er det spørsmål om Veidekke på grunn av egne forhold har ansvar for deler av bunnrensken.
Saken beror etter saksøkers syn på delvis misforståelse av forurensnings- og avfallsregelverket. Store deler av bunnrensken kunne og burde vært gjenbrukt på anlegget. Hovedregelen er at avfall skal gjenbrukes, deponering er siste utvei. Bunnrensken kunne vært brukt i veianlegget, da er det ikke avfall.
- 10 - 19-151689TVI-THOD/2
Det er et faktum at det er noe forurensning i tunnelstein, og i bunnrensk. Det er en nødvendig følge av tunneldriving. Sakens beviser viser at omkring 75% av bunnrensken fra K10, K11-kontrakten og bygging av E134 Gvammen – Århus har forurensning i tiltaksklasse 2 eller høyere. Det er SVV som eier steinen og bunnrensken. Prinsippet om at forurenseren betaler tilsier at SVV betaler. SVV er vel kjent med at det ikke kan drives tunnel uten å forurense.
Bunnrensk har aldri blitt behandlet på den måten det ble stilt krav om ved denne entreprisen. Det er fast praksis å behandle den på samme måte som annen stein. Gvammen – Århus var første. Fylkesmannen har heller aldri tidligere stilt slike krav ved utslippstillatelser. Andre entreprenører i samme situasjon, har fått endringsordre.
Regelverket om forurensning og avfall tilsier gjenbruk. Det er dessuten adgang til å etablere deponier for inert avfall. Det er utlekkingspotensiale som definerer om det er adgang til deponier, ikke forurensningen i avfallet. Det vises til bevisførselen. Bunnrensken kunne vært benyttet i veianlegget, da er det ikke avfall. Bunnrensken har ekstremt begrenset potensiale for utlekking, og kunne vært deponert som inert avfall på internt deponi. SVV ville fått tillatelse til slik deponering om de søkte om det. Det var imidlertid ikke behov for noen slik søknad. Det er vist til forurensningsloven § 27. Om bruken av steinen representerer forurensning må vurderes ut ifra forurensningsloven § 6, jf. § 8 siste ledd, samt avfallsforskriften kap. 9, som også gjelder deponier og interne deponier.
Hovedproblemstillingen i saken er om kravet fra byggherren om at Veidekke skulle sortere alle masser fra bunnrensken, og kjøre bort de minste fraksjoner til godkjent deponi en endring. Spørsmålet er knyttet til KOE 170 vedrørende Lyshorntunnelen og KOE 182 vedrørende Skogafjellstunnelen. Svaret beror på en tolkning av partenes avtale. Kontrakten må tolkes objektivt, og sees som en helhet. Uklarhetsregelen gjelder, og den er forsterket. Det er vist til rettspraksis. Verken prosess 12.5 eller 33.13 gir grunnlag for å prise sortering og fjerning av bunnrensk. Hvis kontrakten kan misforstås av en normalt forstandig anbyder, skal den tolkes i anbyders favør.
Utslippssøknaden er kontraktsvedlegg. Det vises til det som er sagt om bunnrensken. Dette var også etter Veidekke sitt syn en lovlig måte å deponere bunnrensken. Kontraktens spesialbestemmelser om Ytre Miljø, sier ingenting om bunnrensken. Andre prosesser i kontrakten, f.eks. 11.92 om prøvetaking, og 32.1 om masser med oljeinnhold, sier heller ikke noe om denne.
Byggherren har risikoen for offentlige tillatelser, og endringer i disse. Tillatelsen er helt ny praksis. Hadde søknaden vært fremsatt tidligere, ville vedtaket foreligget, og man kunne priset dette arbeidet. Når problemstillingen dukker opp, spør SVV selv fylkesmannen om bistand.
- 11 - 19-151689TVI-THOD/2
SVV sin praksis fra andre kontrakter tilsier godkjent endring for håndtering av bunnrensk. Etter at svar fra fylkesmannen kom, godkjente for øvrig SVV endring i nabokontrakten K11, etter justert enhetspris i prosess 25.91. Dette er et sterkt tolkningsmoment. SVV har ikke rett å forskjellsbehandle, det følger både av forvaltningsrettslige og anbudsrettslige prinsipper.
Når det gjelder usaklig forskjellsbehandling, er det ikke anledning for staten å forskjellsbehandle. Dette er et selvstendig rettslig grunnlag. Det vises til de prinsipper som gjelder og som er nevnt. SVV kan ikke velge å gi en entreprenør tillegg, og nekte en annen. Spesielt gjelder dette på samme prosjekt, slik K10 og K11 er.
Subsidiært gjøres gjeldende at det er en endring at SVV har pålagt Veidekke å kjøre bort masser som ikke er i tilstandsklasse 2, dersom måling av forurensning kun ble foretatt på alifater. Slik SVV argumenterer, er det forskriften og tillatelsen som i utgangspunktet medfører plikt for Veidekke til å kjøre bort bunnrenskmasser. Regelverket tilsier måling på alifater, mens SVV har forlangt måling på THC, vel vitende om at dette ga mer bunnrensk som måtte kjøres til deponi. En sammenligning av prøvene, tilsier at det vil bli 2,8 ganger så mye forurenset bunnrensk i tilstandsklasse 2 og 3, ved måling på THC. Deponieier; Fana Stein og Gjenvinning, tok også opp spørsmål flere ganger, idet det ble levert masser som ikke var forurenset. Av de 102 000 tonn som ble levert, tilsier overvolumet pga. dette forhold 65 500 tonn. Dette fremkommer ved å dele på 2,8.
Når det gjelder avregning av endringene, er dette løst i kontrakten. Det vises til kontrakten NS 8406 pkt. 22.2. og 22.3. Det benyttes enten enhetspriser, eller justerte enhetspriser. Det er også bestemmelser knyttet til regningsarbeider. Prinsippet er at enhetspriser skal benyttes så langt de kan anvendes. Regningsarbeid er anvendelig for sorteringsprosessen som ble pålagt. Når det gjelder det øvrige arbeid – opplasting, bortkjøring og levering til godkjent mottak, må det legges til grunn enhetspriser etter prosess 25.91. Ytelsen er vesentlig likeartet, jf. pkt. 22. Det er også vist til hjelpedokument som beskriver og sammenligner ytelsene. Det vises til rettspraksis og juridisk teori. SVV har ikke krevd justert enhetspris, heller ikke på uttrykkelig forespørsel. Det er et vilkår at justert enhetspris kreves. Veidekke har likevel valgt å redusere enhetsprisen fra kr 5 250 pr tonn, med fradrag av kr 131. Det gis fradrag på 30 kr/tonn idet bunnrensk ikke ble kjørt i lukket bil. Det skal gis tillegg idet kjørelengden til deponi er ca. 7 km lenger, som tilsier kr 20 pr. tonn. Større mengde tilsier for øvrig et fradrag på kr. 121 pr. tonn.
Når det gjelder prisingen av prosess 25.91, er det tillatt med taktisk prising. Kap. B. vedrørende konkurransereglene er ikke kontraktsbestemmelse. Tilbud kan imidlertid bli avvist ved slik prising. Det skjedde ikke. SVV har heller ikke påberopt at prisen i denne prosessen er urimelig etter avtaleloven § 36. På K11-kontrakten ble det gitt tillegg, med justert enhetspris. Det faktum at totalprisen blir høy etter prosess 25.91 kan være relevant,
- 12 - 19-151689TVI-THOD/2
men er i tilfelle en vurdering som må foretas etter avtaleloven § 36, som SVV har valgt ikke å påberope.
SVV sine subsidiære anførsler – imøtegåelse fra Veidekke
SVV har fremmet subsidiære anførsler knyttet til at Veidekke har produsert for mye bunnrensk, og at mengden av forurensning i bunnrensken er for høy. Av den grunn mener SVV at vederlaget i tilfelle reduseres skjønnsmessig. Overordnet gjøres gjeldende fra Veidekke sin side at disse anførslene ikke kan tas til følge, og at anførslene dessuten innebærer en vidløftiggjøring av saken.
Det gjøres gjeldende at bevisførselen viser at Veidekke er like flink eller flinkere å holde bunnrensken fri for forurensning som andre, herunder Implenia på K11-kontrakten, og at Veidekke heller ikke produserer mer overfjell enn det som er vanlig.
SVV har ikke anført at Veidekke har opptrådt uaktsomt i tilknytning til noen av de faktiske grunnlagene. Alene av den grunn kan SVV sine subsidiære anførsler ikke tas til følge.
SVV har vist til bestemmelsene om regningsarbeid i NS 8406 pkt. 23.4. Veidekkes krav gjelder arbeidet med sortering og levering av forurenset bunnrensk fra konkrete soner i tunnelløpene benevnt T22 og T31/T32. Det er dette som kreves gjort opp etter enhetspris, subsidiært som regningsarbeid. SVV sine anførsler er knyttet opp mot sprengningsarbeidene, som ikke betales etter regning. Disse arbeidene er ikke omfattet av bestemmelsen i pkt. 23.4.
Bestemmelsen forutsetter uansett uaktsomhet. Entreprenøren skal gis et betydelig slingringsmonn ved utførelsen. Det er vist til rettspraksis. Det foreligger ikke uforsvarlige forhold fra Veidekke. Det foreligger heller ikke noen årsakssammenheng. SVV har ikke påberopt noen andre rettslige grunnlag for reduksjonen.
Når det gjelder forurensning av bunnrensken, anføres at bevisførselen har vist at det er mer forurensning ved andre kontrakter, f.eks. K11-kontrakten og utbyggingen av Gvammen – Århus.
Årsakene til forurensningen er sammensatte og uklare. SVV må bevise at årsaken er slangebrudd, og at forurensning kunne vært forhindret. Bruk av slurry er antagelig en årsaksfaktor. Forurensningsbildet er svært sammensatt, og er en konsekvens av de arbeidene SVV har beskrevet og bestilt.
Det er ikke påvist noen sammenheng mellom slangebrudd og forurensning. Det er heller ikke grunnlag for anførsel om at Veidekke ikke har ryddet nok opp etter slangebrudd. Det var enighet mellom partene underveis at boreriggen ikke skulle flyttes ut ved slangebrudd,
- 13 - 19-151689TVI-THOD/2
for så å masseutskifte grunnen. SVV sitt fokus på at prosedyrene ble endret av Veidekke, fremstår som uten mening.
Det er ikke grunnlag for en anførsel om at Veidekke har hatt for dårlige anleggsveier. Bildene som er fremlagt er få, og er ikke fra sonene i tunnelene som saken gjelder.
Det er ikke grunnlag for anførselen om at mengden bunnrensk er for stor. Terskelen for at dette skal være relevant er under alle omstendigheter at Veidekke må ha opptrådt uforsvarlig. Det er ikke anført. Den utførte sprengning ligger innenfor normalområde. Det er vist til SVV sin egen forskningsrapport om sprengning og overfjell.
Det er forøvrig dokumentert at det var boravvik knyttet opp mot geologiske forhold, særlig knyttet til de strekninger/områder som saken gjelder. Dette ble også tatt opp av Veidekke.
SVV sin alternative utmåling mangler både rettslig og faktisk grunnlag. Det er ikke grunnlag for en anførsel om at Veidekke er ansvarlig for all bunnrensk utover en sprengningsprofil på 25 cm.
Henvisningen til prosess 32.1 angir at man skal prise ut fra teoretisk tunnelprofil. Hele forutsetningen for diskusjonen er at Veidekke ikke har risikoen for sortering og levering av bunnrensk, altså at de nettopp ikke skulle priset dette arbeidet.
Utmåling av saksøkers krav, forsinkelsesrente og avsavnsrente
Veidekke anfører videre her at det prinsipale kravet innebærer en betaling med kr 530 329 968,86. Kravet grunner seg på en enhetspris med kr 5 119 etter prosess 25.91. Det er vist til at det var 78 895 tonn på KOE 170 og i alt 23 151 tonn på KOE 182. I tillegg kommer 46 prøver til en justert enhetspris på kr 13 470, samt 19 ekstra THC-analyser til en enhetspris på kr 1 500, iht. KOE 225. Beløpet er eksklusiv merverdiavgift og forsinkelsesrente, og er ikke hensyntatt Lønns- og prisstigning.
Samlet prinsipalt krav, alt inkludert, og i samsvar med påstanden utgjør 670 598 330,68 eksklusive merverdiavgift.
Subsidiært er det krevd oppgjør etter regning. Da er sortering, deponiavgift og levering inkludert. Ved det subsidiære kravet opprettholdes kravet likt etter KOE 225, mens øvrige endres. Beløpet utgjør da kr 59 208 822,41. Beløpet er eksklusiv merverdiavgift og forsinkelsesrente, og er ikke hensyntatt Lønns- og prisstigning. Samlet subsidiært krav, alt inkludert, utgjør kr 70 919 783,58, eksklusiv merverdiavgift.
Forsinkelsesrente er beregnet eksklusiv merverdiavgift fra 30 dager etter stevning.
- 14 - 19-151689TVI-THOD/2
Det er også krevd avsavnsrente for periode forut for det sistnevnte tidspunkt, med 5%. Det er vist til rettspraksis.
I forbindelse med krav på sakskostnader er særlig fremhevet at SVV har avslått forlikstilbud. Saken er dessuten vidløftiggjort av SVV, særlig ved alle anførsler som innebærer kritikk av Veidekke sin gjennomføring av entreprisen. Det vises forøvrig til at Veidekke fikk medhold i kjennelse knyttet til krav om bevisfremleggelse, jf. tingrettens kjennelse av 5.2.2021.
IV. Saksøkte, Statens Vegvesen har, i hovedtrekk gjengitt, anført følgende påstandsgrunnlag, og nedlagt slik påstand:
Saksøktes påstand:
1. Staten v/Samferdselsdepartementet frifinnes.
2. Staten v/Samferdselsdepartementet tilkjennes sakskostnader.
Saksøktes påstandsgrunnlag:
Slik saksøkte SVV ser det, er sakens hovedspørsmål om SVV skal bære risikoen for entreprenørens kostnader med å håndtere forurenset bunnrensk på en lovlig måte. Videre om fylkesmannens vedtak innebar en endring i Veidekke sine forpliktelser etter kontrakten. Ingen av disse forhold foreligger.
Det bestrides også at det er grunnlag for at risikoen ved forurensningen kan omfordeles som en følge av forskjellsbehandling av entreprenørene, eller at det foreligger forhold hos byggherren som innebærer at byggherren må bære kostnadene ved for deler av bunnrensken, særlig knyttet til måling på THC, i forhold til alifater.
Subsidiært gjøres det gjeldende at Veidekke ikke kan kreve justering av vederlaget iht. prosess 25.91. Vederlaget må uansett avkortes på grunn av forhold som Veidekke bærer risikoen for.
Det forhold at bunnrensken har vært forurenset, har vært kjent i hvert fall siden 2011. Det vises også til forskning; Nibiorapport fra 2016.
En praksis som bygger på en lovstridig adferd, kan ikke tillegges vekt. Etter statens syn reguleres forurensning av kontrakten.
- 15 - 19-151689TVI-THOD/2
Praksisendring hos fylkesmannen ville vært relevant om den hadde grunnlag i endring av regelverket. Det er ikke relevant når fylkesmannen anvender regelverket på et nytt og korrekt faktum, slik som i saken her.
Det er ikke ført bevis for at kontraktssituasjonen er lik andre prosjekter, bortsett fra Implenia kontrakten i K11. At forhold i andre kontrakter er håndtert annerledes, sannsynliggjør ingen forskjellsbehandling.
EO 229 i K11-kontrakten med Implenia er ikke endelig, slik Veidekke anfører. Den fastsetter imidlertid prisen dersom SVV er ansvarlig. Det skal endelig avklares i sluttoppgjøret med Implenia. Prisen pr. tonn er forøvrig sammenlignbar med det kravet Veidekke har påstått som subsidiært krav. Det vises til bevisførselen. Det foreligger ingen forskjellsbehandling.
Når det gjelder det miljørettslige, anføres at de rettslige kravene til forurensning var avklart på kontraktstidspunktet – den 1.7.2015. Forurenset bunnrensk er avfall i forurensningslovens forstand, uansett målemetode. Forurensning i klasse 2 til 5, jf. forurensningsforskriften § 6, kan ikke deponeres ved de ordinære deponier i Endelausmarka. Fylkesmannens løyve innebærer at den må legges på godkjent deponi. Det følger ikke av vedtaket, men av loven. Pkt 5.2 i tillatelsen er en beskrivelse av den miljørettslige situasjonen etter at tillatelsen er gitt. Steinmasser med oljeforurensning er klart omfattet av avfallsbegrepet i forurensningsloven § 27.
SVV tok ansvar da Veidekke sin bunnrensk var forurenset. Det ble i ettertid funnet løsninger med fylkesmannen, slik at bare de minste fraksjonene, fra 0 – 22 mm, til godkjent deponi. Veidekke gjorde ingenting.
Mangelfull forståelse om forurensningsregelverket og hva interndeponiene kunne motta, er Veidekke sitt eget ansvar. Veidekke har også risikoen for sin egen oppfatning av graden av forurensning i bunnrensken. En normalt forstandig entreprenør må forventes å kjenne regler som knytter seg til sin egen utførelse. En «gammel vane» kan ikke trumfe regelverket.
Gjenbruk av forurensede masser, slik Veidekke anfører, er ulovlig uten særskilt godkjenning. Et ønske om å gjenvinne masser forutsetter at gjenvinningen ikke strider mot forbudet mot å forurense. Unntak i forurensningsforskriften, gir ikke hjemmel for å deponere forurensede masser. Det vises også til bevisførselen, forklaring fra saksbehandler hos fylkesmannen.
- 16 - 19-151689TVI-THOD/2
SVV viser til kontrakten, og høyesterettspraksis vedrørende en objektiv tolkning av prosesskoden. Etter prosess 33.13 skal både rene og forurensede masser fjernes. En må for øvrig se kontrakten i sammenheng.
Kontrakten kan ikke tolkes ut fra faktiske omstendigheter som ikke er tilgjengelig for en normalt forstandig tilbyder. Veidekkes påberopte praksis om at forurenset bunnrensk alltid har vært lagt på deponi internt eller i anlegget, fordrer spesifikk kunnskap. Det er også i strid med EU-retten å legge vekt på slik praksis. Det er vist til praksis fra EU-domstolen. EU-direktivene er implentert, og gjelder som norsk rett. Den kontraktspraksis som Veidekke viser til om plassering av bunnrensk, er et spesielt nasjonalt forhold, og internasjonale tilbydere kjenner ikke denne. Entreprenøren er for øvrig selv ansvarlig for planlegging og prosjektering av det som har med driften av arbeidet, herunder massehåndtering på byggeplassen.
Det følger av prosess 33.13 at massene skal fjernes. Den skiller ikke mellom rene og forurensede masser. Det er ikke noe kontraktskrav at man skal beskrive enhver operasjon. Konsekvensen er at Veidekke må transportere og plassere massene på et lovlig deponi, også om det er eksternt. I ordet fjerning, ligger at massene må plasseres et sted.
Det er ikke rimelig å tolke ordlyden i prosessen slik at SVV skal betale 200 millioner kroner for en forurensning som kontrakten har lagt opp til at entreprenøren skulle unngå. Saken dreier seg ikke om bestemmelsen i NS 8406 pkt. 18.1 a) om nødvendige tillatelser.
Prosessen i 13.1 sier at anleggsveier skal fjernes. Bunnrensken skal prøvetas iht. prosess 11.92, for å avklare forurensningen. Dette er en nyhet i kontrakten som Veidekke må ta høyde for. I utgangspunktet skal all forurenset masse deponeres. «Gamlemåten» er avskaffet. Sorteringen, som ble resultatet, har medført at man unngikk en enda større tvist om bunnrensken.
Prosess 12.5 må sees i sammenheng med prosess 33.13. Kontrakten skal tolkes, og sees i sammenheng. Det er mulig at konsipistene knyttet til prosess 12.5 ikke tenkte på bunnrensken. Prosess 12.5 skal likevel ikke tolkes subjektivt. Prosessen viser til punkt C 28.4, og gjelder alt avfall.
Når det gjelder søknaden om utslippstillatelse av forurenset vann, vil en objektiv og rimelig fortolkning av denne på det aktuelle punkt tilsi at det dreier som om den mest forurensede delen av bunnrensken. 90% av tunnelrensken utgjøres av bunnrensken. En normalt fornuftig entreprenør vil ikke lete etter informasjon om bunnrensk, i en søknad om utslipp av forurenset vann.
Prosess 11.92 forutsetter prøvetaking av bunnrensk. Den kan ikke av entreprenør forutsettes ren, slik Veidekke gjør.
- 17 - 19-151689TVI-THOD/2
Det var ikke nødvendig med ytterligere tillatelser. Det er vist til NS 8406 pkt. 18 e). Hvem som har risikoen for tillatelsen, beror på om tillatelsen er nødvendig innenfor partens risikofelt. Tolkningen av kontrakten viser at det ikke var «nødvendig» å deponere massene på anlegget. SVV har ikke påtatt seg ansvaret for å deponere Veidekkes forurensning.
Konklusjonen er at kontraktens ordlyd trekker klart i retning av at forurenset bunnrensk er entreprenørens risiko. Fylkesmannens vedtak har ikke medført noen endring av Veidekke sine kontraktsforpliktelser. Vilkårene om endring i NS 8406 pkt. 19.3 er ikke oppfylt, selv om det var en relativt ny kontraktspraksis om at all bunnrensk skulle fjernes. Det var ellers ogsåe en ny kontraktspraksis knyttet til måling av bunnrensken.
Når det gjelder eventuelle anførsler om sensur og avtalerevisjon er det en svært høy terskel for slik. Terskelen er ikke overskredet.
Lov om offentlige anskaffelser § 4 forutsetter likebehandling. Når det gjelder påstått usaklig forskjellsbehandling, har SVV saklig grunn for å håndheve kontrakten etter sin ordlyd. Det finnes for øvrig ingen sammenlignbare kontrakter utover K11-kontrakten.
Når det gjelder Veidekke sin subsidiære anførsel om at byggherreforhold har ledet til en økt mengde bunnrensk, avvises dette. Spørsmålet er om Veidekke skal få oppgjør for en andel bunnrensk som ville vært ren om man foretok målingen på alifater. Spørsmålet er om det foreligger en endring ved at SVV ikke åpnet for prøvetaking på alifater. Veidekke har tilsynelatende anført at det er gitt et pålegg etter NS pkt. 19.3. Varslingsplikt gjelder også for endringer som påberopes subsidiært, og det er ikke varslet.
Målinger på THC contra alifater utgjør ikke et byggherreforhold. Det vises til prosess 11.92 c). Det er klart angitt at alle prøver skal klassifiseres etter TA-2553/2009, og det er vist til THC. Det er vist til forurensningslovens § 6, jf. grenseverdiene i forskriften kap. 2.
Veidekke har heller ikke sannsynliggjort mengden som utgjør differansen. Det vises for øvrig til bevisførselen knyttet til forskjellen mellom THC og Alifater. Forskjellen er svært liten.
Utmåling av kravet
Dersom Veidekke skal ha vederlag, gjøres gjeldende at det ikke grunnlag for utmåling etter prosess 25.91. Det er vist til NS 8406 pkt. 22.2. Enhetsprisen er ikke anvendelig. Det er heller ikke en vesentlig likeartet ytelse, jf. pkt. 22 annet ledd. Det vises til bevisførsel og gjennomgang av partenes hjelpedokumenter. Det vises også til at Implenia kun formelt har
- 18 - 19-151689TVI-THOD/2
fått pris, og kun foreløpig oppgjør etter 25.91. Reelt er prisen til Implenia sammenlignbar med Veidekke sitt subsidiære krav knyttet til oppgjør på regning.
Det er grunnlag for avkortning av Veidekke sitt krav dersom Veidekke skal ha oppgjør etter regning. Det rettslige utgangspunkt er at byggherren skal betale nødvendige kostnader ut ifra et rasjonelt og forsvarlig regningsarbeid. Det er vist til NS 8406 pkt. 23.4. Vurderingen skal være objektiv.
Det er vist til at mengden av overfjell er produsert av Veidekke. Det er nøyaktige krav til boring og sprengning. Entreprenøren har etter prosess 33.13 risikoen for volum produsert sålerensk. Slik er også systematikken vedrørende sprengning og utlasting i prosess 32.1 og 32.2. Det vises til bevisførselen vedrørende produksjonen, og det vises eksempelvis til Veidekke sin KOE 0142. Manglende varsel har også bidratt til at SVV ikke er gitt anledning til å undersøke sålen.
Det er videre vist til at graden av forurensning er for høy. Situasjonene var at Veidekke hadde «hoppeplikt». De var også pålagt å rette seg etter fylkesmannens vedtak. Veidekke la imidlertid om rutinene sine i motsatt retning, slik at forurensningen ble større. Det forelå også risikopotensiale med de etablerte anleggsveier og manglende grøfter. Det er ingen grunn til at bruk av slurry ved sprengningen har gjort det nødvendig å forurense slik Veidekke har gjort. At andre entrepriser forurenset, medfører ikke at det ikke foreligger objektive avvik og forurensning ved Veidekke sitt arbeid.
Retten må foreta et skjønn ved beregningen av selve nedsettelsesbeløpet.
Når det gjelder krav etter KOE 225 (prøvetaking og analyser) er det heller ikke grunnlag for krav. Det løses av sakens hovedspørsmål. Den som har risikoen for bunnrenskmassene – her Veidekke, må som et utgangspunkt ha risikoen for de ekstra analyser og prøver.
Subsidiært gjøres gjeldende at Veidekke ikke kan få betaling for ekstra prøvetaking når soneprøver er tatt ved kjente slangebrudd.
Subsidiært gjøres også gjeldende at størstedelen av prøvetakingen ikke har vært varslet. Det er vist til NS 8406 pkt. 3 knyttet til alminnelig passivitet. 16 av 19 analyser av eksisterende prøver er levert og foretatt 27. mai 2020, og tilsvarende 43 av 46 uten forutgående varsel samme dag. SVV har ikke fått mulighet til å styre eller kontrollere denne prøvetakingen.
Når det gjelder krav om avsavnsrente, vil riktig sats antagelig være 4%. Det er ikke innvendinger mot forsinkelsesrente. Det skal ikke være forsinkelsesrente av avsavnsrente.
- 19 - 19-151689TVI-THOD/2
V. Rettens vurdering
1. Grunnleggende om de kontraktsrettslige utgangspunkter.
Kontraktsarbeidet er som nevnt ovenfor regulert av SVV sine standard
kontraktsbestemmelser, som igjen bygger på NS 8406:2009, forenklet norsk bygge- og
anleggskontrakt.
Begge partene har anført at løsningen av hovedspørsmålet i saken ligger i en tolkning av kontrakten. Det er derfor nødvendig å si noe om rettsreglene knyttet til tolkning av avtaler, med henvisning til rettspraksis på området.
Det er sikker rett i obligasjonsretten at en avtale må tolkes objektivt. Det sentrale er å ta utgangspunkt i avtalens ordlyd. Retten viser bl.a. til Høyesteretts dom i Rt-2002-1155, som gjaldt tolkning av en avtale mellom næringsdrivende. Det er også fremhevet i Høyesteretts dom i Rt-2010-1345 når det gjelder standardkontrakter. Retten viser til avsnitt 59, som hitsettes:
«For kontrakter mellom profesjonelle parter må det foreligge sterke grunner for å fravike det tolkingsalternativ som følger av en naturlig forståelse av ordlyden, jf. Rt-2000-806, Rt-2002-1155 og Rt-2003-1132. Dette gjelder i særlig grad for spørsmål som er regulert av standardkontrakter som er blitt til ved forhandlinger mellom interesseorganisasjoner. (…).»
En må imidlertid også ta utgangspunkt i situasjonen, partenes forutsetninger og handlemåte, og en må se kontrakten i sammenheng.
Det er videre fastslått i rettspraksis at det stilles særlige krav til klarheten av anbudsgrunnlag. Det er et anerkjent rettslig prinsipp og rettsregel, at en kontrakt vil kunne tolkes mot den av partene som burde ha uttrykt seg klarere, den såkalte uklarhetsregelen. De dommer retten nå kommer inn på, gjelder alle entrepriserettslige forhold mellom profesjonelle parter. Retten viser først til Rt-2007-1489 (Byggholt). Fra dommens avsnitt 61 og 67 hitsettes:
«Når uenighet om hva som ligger i et anbud, inntrer etter en anbudskonkurranse som er underlagt regelverket for offentlige anskaffelser, vil det som utgangspunkt ikke være adgang til å endre kontraktsvilkårene. Dette gjelder særlig vilkårene som har med prissettingen å gjøre. Dette følger av § 9-1 og § 16-1 i forskrift om offentlige anskaffelser av 15. juni 2001, som gjaldt for dette anbudet. Uenighet av denne karakter kan bare innen meget snevre rammer finne sin løsning gjennom avklarende møter mv., men må fortrinnsvis løses som andre tolkingsspørsmål – enten ved bruk av oppmannsordningen i standardvilkårene, ved voldgift dersom dette er avtalt, eller gjennom domstolsbehandling.
.(…).
- 20 - 19-151689TVI-THOD/2
Det vil på denne bakgrunn være av vesentlig betydning at anbudsgrunnlaget som legges fram for anbyderne, er grundig gjennomarbeidet med sikte på å få fram en klar og presis prosjektbeskrivelse. Det samme gjelder for de enkelte utgiftsposter som forutsettes priset. Av samme grunn vil det være av vesentlig betydning at anbudsgrunnlaget er basert på en korrekt og konsekvent bruk og forståelse av de standarder som er anerkjent i byggebransjen, jf. i denne sammenheng forskrift om offentlige anskaffelser § 3-9. Det sier seg selv at det vil være byggherren som ved utformingen av anbudsgrunnlaget vil måtte bære ansvaret for at en slik målsetting blir oppnådd.»
I Rt-2012-1729 (Mika) tok Høyesterett et tilsvarende utgangspunkt. Fra dommens avsnitt 58 hitsettes:
«.(…). Ved anbud, der kontraktsgrunnlaget er utarbeidet av den ene parten alene, er det krav om like konkurransevilkår for tilbyderne. Prinsippet om en objektiv fortolkning av avtaler mellom næringsdrivende får derfor en særlig styrke i entrepriseforhold. For at tilbyderne skal kunne konkurrere på like vilkår, må anbudsgrunnlaget – som danner basis for den senere kontrakten – være klart formulert. Uklarhet må i utgangspunktet gå ut over anbudsinnbyderen, som ensidig utformet det grunnlaget tilbyderen må forholde seg til. Er det – til tross for enkelte uklare punkter – etter en objektiv fortolkning likevel klart hva som er ment, må tilbyderen holde seg til dette.»
Ved den konkrete tolkning av avtalen i Mika-dommen, tar Høyesterett et forbehold når Høyesterett uttaler følgende (avsnitt 102):
«Situasjonen er på dette punkt en annen enn det som var forholdet i Byggholt-saken. Selv om det gjelder et krav til klarhet i utformingen av konkurransegrunnlaget, kan ikke dette strekkes så langt at tilbyder ved enhver mulig uklarhet uten videre kan legge til grunn den forståelsen som er vedkommendes interesse, når det framstår som klart hva anbudsinnbyderen har ment. En slik adgang ville kunne åpne for en uheldig jakt på uklare formuleringer og spekulasjoner i tekstutformingen.»
De entrepriserettslige utgangspunkter er også fremholdt av Høyesterett i HR-2019-830-A (Magne Sveen), hvor ansvaret for konkurransegrunnlaget nærmere er beskrevet, og hvor Høyesterett også i denne avgjørelsen løftet frem hensynet til anskaffelsesreglene. Fra dommens avsnitt 33 hitsettes;
«Før jeg går inn på de konkrete spørsmålene saken reiser, redegjør jeg for noen rettslige
utgangspunkter. Jeg nevner først at anleggsoppdrag som dette, med Statens vegvesen som anbudsinnbyder, reguleres av lov om offentlige anskaffelser. Da kontrakten ble inngått, gjaldt anskaffelsesloven fra 1999. Paragraf 1 slo fast at loven skulle sikre «mest mulig effektiv ressursbruk ved offentlige anskaffelser basert på forretningsmessighet og likebehandling». Etter § 5 tredje ledd skulle oppdragsgiveren «sikre at hensynet til forutberegnelighet, gjennomsiktighet og etterprøvbarhet ivaretas gjennom anskaffelsesprosessen». I bestemmelsens fjerde ledd het det at tildeling av kontrakter skulle skje «på grunnlag av objektive og ikke-diskriminerende kriterier».»
2. Forurensningsregelverket
Før retten går videre i vurderingen av avtalen, er det nødvendig å klargjøre noe knyttet til forurensningsregelverket. Som det fremgår er det anført fra Veidekke sin side at
- 21 - 19-151689TVI-THOD/2
bunnrensken i stor grad kunne vært håndtert på en annen måte, enn det Veidekke ble pålagt av SVV.
Forurensningsloven § 1, første setning, lyder slik:
«Denne lov har til formål å verne det ytre miljø mot forurensning og å redusere eksisterende forurensning, å redusere mengden av avfall og å fremme en bedre behandling av avfall.»
Det følger av retningslinjene i lovens § 2 nr. 5. at kostnadene ved å hindre eller begrense forurensning og avfallsproblemer skal dekkes av den ansvarlige. Dette er det overordnede prinsipp om at «forurenser betaler». Forurensningen er i dette tilfellet forårsaket av Veidekkes arbeid.
Lovens § 7 lyder slik:
«Ingen må ha eller sette i verk noe som kan medføre forurensning, uten at det er lovlig etter lovens §§ 8 eller 9, eller det er gitt tillatelse etter § 11.»
§ 8 sier at "vanlig" forurensning fra visse yrkesutøvelser og private aktiviteter, herunder midlertidig anleggsvirksomhet, er «tillatt etter denne lov i den utstrekning det ikke er gitt særlige forskrifter etter § 9". § 9 åpner for muligheten til å gi særskilte forskrifter, hvorav 2 er spesielt aktuelle i denne saken, avfallsforskriften og forurensningsforskriften.
Avfallsforskriftens kapittel 9 gjelder deponering av avfall, som ifølge definisjonen i § 9-3 er "kasserte løsøregjenstander eller stoffer. Som avfall regnes også overflødige løsøregjenstander og stoffer fra tjenesteyting, produksjon og renseanlegg mv". I § 9-2 presiseres at reglene om deponering av avfall ikke gjelder "ikke-forurenset jord".
Forurensningsforskriftens del 1, kapittel 2 gjelder; "Opprydding i forurenset grunn ved bygge- og gravearbeider". I vedlegg til forskriften er det for en rekke stoffer gitt normverdier som angir grensen for innhold i ren jord. I veileder TA-2553/2009, Helsebaserte tilstandsklasser for forurenset grunn, har Statens forurensningstilsyn (nå Miljødirektoratet) definert jordkvalitet etter klasser av forurensning, fra 1 til 5, hvoretter tilstandsklasse 1 er meget god (ren), klasse 2 er god, klasse 3 er moderat, klasse 4 dårlig, mens klasse 5 er svært dårlig.
Arbeidet med utsprengning av tunnel og fjerning av bunnrenskemasser kan defineres som midlertidig anleggsvirksomhet, og Veidekke har i utgangspunktet hevdet at tunnelarbeidene og medfølgende bunnrensk er tillatt etter Forurensningslovens § 8. I forurensningsforskriften er det imidlertid gitt grenseverdier som tilsier at bunnrenskemassene til dels er forurenset og ikke kan disponeres fritt. Retten mener at unntaksregelen i § 8 derfor ikke kan komme til anvendelse. Tillatelse til slikt arbeid og
- 22 - 19-151689TVI-THOD/2
sluttdisponering av massene etter rettens syn gis etter forurensningslovens § 11. Det må søkes om en tillatelse, og det gis tillatelse med spesifisering av krav til tiltak for å redusere forurensningen mest mulig.
Det kan etter rettens syn ikke være tvil om at avfallsforskriftens § 9-3 definerer forurensede bunnrenskemasser som avfall. Den forståelsen styrkes ved at det i § 9-2 er spesifisert at rene jordmasser ikke er avfall. Avfallsforskriftens krav må derfor følges ved sluttdisponeringen av bunnrenskemassene.
Forurensningen i bunnrenskemassene er først og fremst forårsaket av hydrokarboner, i det vesentlige oljeprodukter. Tilstandsklassene i TA 2553/2009 er definert etter innholdet av en spesiell oljefraksjon – alifatene – bl.a. fordi det her finnes toksisitetsverdier som kan brukes i vurderingene. Alifatanalyser brukes når forurenset jord og terreng skal kartlegges og klassifiseres for å vurdere mulig arealbruk i henhold til veilederen.
Olje inneholder imidlertid også andre hydrokarboner i varierende mengder, som vil inngå i en analyse av totale hydrokarboner, benevnt «THC». Avfallsforskriftens kriterier for karakterisering av avfall, omfatter begrepet "Mineralolje" uten spesifikasjon av spesielle komponenter. Avfall som skal leveres til deponi, skal derfor analyseres for THC. Det er dette analyselaboratoriene legger til grunn, og som det er generell enighet om i fagmiljøene.
Om prøven som sendes til analyse inneholder humusstoffer, kan analysen vise urimelig høye THC-konsentrasjoner som ikke skyldes oljekomponenter. Det er lite sannsynlig at det vil være tilfellet i en prøve fra det som i det vesentlige er knuste steinmasser fra tunneldriften. Slik forurensning av prøvematerialet vil oftest være synlig, og kommentert av både innsender og laboratoriet. Retten finner det lite sannsynlig at høyt humusinnhold har hatt vesentlig betydning for analyseresultatene for bunnrenskmassene i denne saken.
Det skal i denne forbindelse også nevnes at det frem til ca. år 2015 – 2016 ikke var mulig, eller i hvert fall ikke praksis, å få utført alifatanalyser i Norge. Rutinen var å analysere for THC, og bruke de resultatene som alifatanalyser i vurderingen/beregningen av tilstandsklasser.
I denne saken har SVV i sitt anbudsdokument oppgitt at alle analyser skal utføres som THC. Fylkesmannen i Hordaland har i sin utslippstillatelse sagt at masser med forurensningskonsentrasjoner under normverdi, tilsvarende tilstandsklasse 1, kan betegnes som rene. Masser med forurensningsgrad mellom normverdien og grensen for farlig avfall skal leveres til anlegg som har tillatelse til å ta imot disse.
Veidekke hevder at fordi THC analysene i mange tilfeller viser en høyere konsentrasjon enn det en alifatanalyse ville ha gjort, blir det feil å analysere for THC slik SVV har pålagt.
- 23 - 19-151689TVI-THOD/2
Dette har etter Veidekkes mening medført at mye mer av bunnrenskemassene har blitt regnet som forurenset enn det som egentlig var nødvendig, og derfor har medført høyere kostnader. SVV har anført at THC-analyser må benyttes fordi massen skal deponeres et sted utenfor tunnelen.
Fylkesmannens tillatelse fra 2015 ble gitt på et tidspunkt da det fremdeles var vanlig å analysere for THC og bruke resultatet for bestemmelse av tilstandsklasser, selv om det egentlig er alifater som inngår i klassifiseringen. I tillatelsen henvises det til normverdi (tilsvarende tilstandsklasse 1) uten å nevne alifater spesielt, og det er godt mulig at Fylkesmannens medarbeider, i likhet med mange andre i fagmiljøet, ikke reflekterte over forskjellen mellom analysemetodene og de to forskriftene. Om Fylkesmannen mente at man skulle analyser for alifater og ikke THC, forstår retten det slik, at Fylkesmannens utsagn om renhet vurdert etter normverdier og tilstandsklasse må gjelde masser in situ. Masser som skal fjernes og disponeres utenfor tunnelen, må vurderes etter avfallsforskriftens kriterier og analyseres for innhold av THC.
Det er i hovedsak enighet i saken om at SVV som byggherre har ansvaret for de nødvendige utslippstillatelsene ved entreprisen. Det vises også til de utslippstillatelser som er gjennomgått innledningsvis. Det kunne teoretisk sett vært søkt forurensningsmyndighetene om å få deponere bunnrenskmassen på ett av de to deponialternativer som prosjektet benyttet for deponering av rene masser fra arbeidene.
Retten viser imidlertid til vitneforklaring fra statsforvalteren i Vestland (tidligere fylkesmannen i Hordaland) ved senioringeniør Ingrid Torsnes. Vitnet forklarte at det ikke ville blitt gitt tillatelse til å deponere bunnrensken ved deponiet ved Endelausmarka. Hun ga også uttrykk for at det var svært lite sannsynlig at det ville blitt gitt tillatelse til å deponere de forurensede massene på deponiet ved Hordnesskogen, bl.a. fordi det etablerte deponiet til Fana stein og gjenvinning (FSG) er like i nærheten.
Selv om det ikke er avgjørende for utfallet av saken, jf, nedenfor, kan retten ikke se at det er grunnlag for Veidekke sine anførsler om at det var feil å analysere for THC. Retten kan heller ikke finn at det er noe grunnlag for anførselen om at det vesentlige av bunnrensken kunne vært gjenbrukt på anlegget eller lagt på internt deponi, fordi forurensningen skulle være tillatt etter forurensningslovens § 8. I dette ligger at retten vurderer forurensningsregelverket på samme måte som det vitne Ingrid Torsnes ga uttrykk for.
3. Hovedspørsmålet i saken; er håndtering av bunnrensken en endring i kontrakten?
Innledningsvis vil retten først peke på at det ikke er sannsynlig at noen av partene har regnet med at bunnrensken, på grunn av forurensning, måtte undergis en spesiell behandling med sortering og deponering, med omfattende arbeidsoperasjoner og
- 24 - 19-151689TVI-THOD/2
betydelige kostnader. Oppgraving og fjerning av bunnrensken er for øvrig omtalt i den beskrivende del i pkt. 33.13 og priset der.
Ved kontraktens beskrivende del (D), pkt. 12.5, som gjelder miljøtiltak i byggefasen, er særskilt vist til av SVV. Det er imidlertid ikke gitt noen eksplisitt beskrivelse av bunnrensken. Ved den spesielle beskrivelse, står det;
«Omfatter også oppsamling av plastslanger og annet avfall ved fylling i vann og alle kostnader med levering av forurensede masser og annet avfall til godkjent mottak inkludert mottaks- og behandlingsgebyrer.»
Ved en lesning av ordlyden, fremgår av beskrivelsen at levering av forurensede masser skal være en del av prisingen i kontrakten.
I følge anbudsreglene og SVV sin prosesskode (R765-Avfallshåndtering), fremgår følgende:
«4.13 Entreprenør og annen innleid virksomhet
Statens vegvesen er ikke ansvarlig for avfall som følge av entreprenørens/virksomhetens
egne innsatsfaktorer (for eksempel utslitt plog, oljefiltre, spillolje fra entreprenørens kjøretøy osv.). Dette er entreprenørens/virksomhetens eget avfall.
Entreprenørens eget avfall skal ikke inngå i avfallsplanen for prosjektet.»
Ved prosess 11.92 i kontrakten (analyseprosessen), som gjelder prøvetaking av forurensede masser, heter det følgende i den spesielle beskrivelse;
«a) Gjelder forurensede masser fra avfallsdeponi, anleggsveg i tunnel, sålerensk og grøfter samt slam fra sedimentasjonsbasseng, grøfter og renseanlegg.»
I beskrivelsens pkt. c, fremgår dessuten følgende:
«Ved graving av grøfter, fjerning av anleggsveger, sålerensk og flytting av andre masser som kan være forurenset, skal det tas minimum en stikkprøve for hver 500 m tunnel.»
Slik retten leser kontraktsdokumentasjonen her, er det som et utgangspunkt rimelig å si at en ikke kan legge til grunn at bunnrenskmassene var rene. Ved en slik forutsetning ville det være unødvendig å beskrive systematisk prøvetaking gjennom tunnelstrekkene. I dette ligger etter rettens syn at Veidekke måtte være forberedt på at prøvene kunne vise forskjellig grad forurensning, herunder at forurensede masser da måtte behandles som entreprenørens avfall, jf. det som er nevnt, og det gjeldende forurensningsregelverket som er beskrevet av retten. Slik retten oppfatter prosesskoden, krever ikke denne at alle arbeidsoperasjoner skal være beskrevet. Byggherren står her nokså fritt. Retten finner også støtte for dette i Mika-dommen som det er vist til tidligere.
- 25 - 19-151689TVI-THOD/2
Begge parter har vist til SVV sin utslippssøknad, som er sitert tidligere. Etter rettens syn er det vanskelig å forstå denne på den ene eller annen måte, i tilknytning til hovedproblemet i saken. Retten viser til at denne ikke er generell, men gjelder et helt spesifikt område. Å trekke generelle slutninger om bunnrenskens behandling ellers på bakgrunn av denne delen av søknaden, er det etter rettens syn ikke grunnlag for. Det fremstår ellers som typisk argumentasjon som konstrueres i ettertid. Retten kommer tilbake til de historiske forhold knyttet til behandling av bunnrensken.
Til tross for den gjennomgang av ordlyden retten har vist til, foreligger etter rettens syn en rekke forhold som medfører at den situasjonen som er oppstått med bunnrensken ved anvendelsen av kontrakten, er et forhold som SVV må bære risikoen for. Retten vil begrunne dette i det følgende:
Det er enighet mellom partene at man ved veibygging, herunder ved en rekke anlegg de siste tiår, ikke har håndtert bunnrensk på en spesiell måte. Retten finner det ikke nødvendig å nevne mange eksempler på slike entrepriser, men viser eksempelvis til den bekreftelse som er gitt knyttet til Knappetunnelen i Bergen, som var ferdigstilt i 2015, etter mange års anleggsarbeid. Det klassiske er at massene «er gjenbrukt på anlegget» el. Retten viser her også til forklaring fra John Olav Bjørge, som har lang erfaring som byggeleder for SVV, og som også under en lang periode var byggeleder ved gjennomføringen av kontrakten i saken her.
Det er imidlertid to entrepriser, begge med SVV som byggherre, hvor det er dokumentert at det ble stilt krav og gjennomført håndtering av forurenset bunnrensk. Ved bygging av strekningen Gvammen – Århus (E 134) var avtale inngått i tredje kvartal 2014. NCC var entreprenør. Her ble det tatt prøver, og deretter etablert eget deponi på anlegget etter godkjennelse av fylkesmannen i Telemark. Arbeidene med prøvetaking og deponering ble godtatt av SVV som endringsarbeid, og som regningsarbeid. Slik retten forstod det var sålens areal i tunnelen omkring 100 000 m². Det var ingen som var oppmerksom på dette nå anbudsinnbydelsen for K10 ble lyst ut, eller på tidspunktet for avtaleinngåelse. SVV sin søknad til fylkesmannen om utslippstillatelse og deponi, kom først et stykke ut i 2016.
Når det gjelder E18 Bommestad – Sky, ble kontrakt inngått med entreprenøren Skanska i 2014. Her satt fylkesmannen krav om sortering og deponering av bunnrenskmasser. Det ble godtatt av SVV som endringsarbeid utført som regningsarbeid. Ca. 50 000 kubikk (omkring 100 000 tonn) var her lagt på massedeponi. Det bemerkes at utfordringene med forurenset bunnrensk først oppstod etter 1.7.2015.
Kontraktene er ikke annerledes utformet enn kontrakten i vår sak. Retten vil også peke på at Veidekke ikke var part i de to nevnte entrepriseavtalene. Det er etter rettens syn gode grunner for et synspunkt om at SVV, som hadde mulighet til å gjøre seg kjent med
- 26 - 19-151689TVI-THOD/2
problemstillingen, i hvert fall fra 2015, var den som var nærmest til å gjøre oppmerksom på dette, og sørge for at det ble gitt anledning til prising av arbeidene.
Partene er enige i at fylkesmannen i Hordaland, ved den utslippstillatelsen som er sitert tidligere, har lagt om praksis. Vitnet Ingrid Torsnes forklarte i retten at hun ble særskilt oppmerksom på bunnrensken i en diskusjon under et faglig seminar med fylkesmannen i Telemark omkring 2014. Slik retten forstod forklaringen, i en pause, og under mer uformelle samtaler med andre seminardeltakere. Torsnes forklarte at hun i etterkant av dette fant det riktig å knytte eksplisitte vilkår i utslippstillatelsene knyttet til håndtering av bunnrensk. Fylkesmannen ble altså oppmerksom på et faktisk forhold som kunne ha betydning ved vurdering av slike søknader, og la om i retning av eksplisitte krav i tillatelsen. Retten legger til grunn at det ikke var endringer i forurensningsregelverket som partene eller fylkesmannen måtte ta hensyn til på tidspunktet.
Spørsmålet blir videre om det for en forstandig anbyder fremstod som naturlig å prise disse arbeidene når man innga tilbud. Her vil retten i det videre ta utgangspunkt i KOE 0229 ved K11-kontrakten mellom SVV og Implenia. Denne ble som nevnt utstedt av SVV i juni 2017. Det faktum at SVV måtte utstede en endringsordre, taler med styrke for at forholdet med bunnrensken er en endring, som partene verken i K11 eller K10-kontrakten hadde funnet grunn til å prise særskilt. Det må legges til grunn at SVV som utsteder av den kostbare endringsordren nøye hadde vurdert forholdet opp mot kontrakten, før de utstedte ordren.
Det forhold at både Implenia og Veidekke har endringsordrer knyttet til bunnrensk, er også en sterk indikasjon på at arbeidene med den ikke følger av en tolkning av kontrakten.
En slik praksisomlegging fra myndighetenes side, må etter omstendighetene kunne være relevant som grunnlag for endringsarbeider, til tross for det internasjonale regelverk som er omtalt i anførslene, og også trukket frem av Høyesterett ved de omtalte rettsavgjørelsene. Det fremstår også som rimelig avklart at det ikke er sannsynliggjort at innenlandske entreprenører faktisk tok hensyn til omleggingen. Retten har ikke fått fremlagt dokumentasjon på at utenlandske entreprenører ville tatt høyde for prising av arbeid med forurenset bunnrensk. Det er etter rettens syn noe underlig og også forfeilet, når SVV argumenterer med at Veidekke har en spesifikk kunnskap om kontraktspraksis fremfor andre, en kunnskap om at man kunne behandle bunnrensken slik som det historisk sett var vanlig. Denne kunnskapen var det jo svært godt grunnlag for på tidspunktet for anbudsinnbydelsen og kontraktsinngåelsen, dersom man ser bort fra de to nevnte entrepriser hvor Veidekke ikke var avtalepart.
Retten vil også vise til kalkylen på pkt. 12.5 når det gjelder Veidekke sin prising av dette punktet. Fra kalkylen fremgår at den innebærer en kostnad på kr 18 623 546. Rigg og fellesprosesser er avtalt med samlet i overkant av 21 millioner kroner (rundsum).
- 27 - 19-151689TVI-THOD/2
Retten er etter dette kommet til at det var grunnlag for KOE 0170 og KOE 0182, og at dette er endringsarbeider hvor saksøker har krav på oppgjør.
Det er ikke nødvendig for resultatet, men retten vil ved vurderingen også trekke frem og peke på at den til dels er enig med Veidekke i at SVV forskjellsbehandler entreprenører med henblikk på sakens problemstilling med bunnrensk. SVV vil som utgangspunkt kunne inngå forskjellige avtaler med enkeltentreprenører innenfor den generelle avtalefrihet. Imidlertid må det bemerkes at det er gjennomføringen av like kontrakter vi her står overfor.
Retten vil først peke på det som fremkommer vedrørende de to andre entreprenørene; Skanska og NCC. Det ble som nevnt godtatt endringsarbeider med bunnrensken her.
Når det gjaldt KOE 0264 på K11-kontrakten, bekreftet SVV først at den ordning som ble etablert, også skulle gjelde for Veidekke inntil ny melding ble gitt.
Ved den fremlagte dokumentasjonen fremgår at det forhandles om prisen på fjerning og deponering av massene som er under 22 mm. Det oppnås deretter enighet. Implenia gis for øvrig også anledning til løpende å fakturere for alt arbeid de har med å deponere massene. Til alt overmål har Implenia i henhold til denne avtalen fjernet omkring 2/3 deler av massene ved K10-kontrakten, altså bunnrensk som de ikke selv har forurenset, men som «tilhører» Veidekke. Det er rimelig å si at dette understreker forskjellsbehandlingen.
SVV inngikk for øvrig avtale med Implenia under gjennomføringen, men ikke med Veidekke. Selv om Implenia sitt kontraktsforhold ikke er en del av rettens vurdering i denne saken, er det rettens oppfatning at det ikke er sannsynliggjort fra SVV sin side at avtalen med Implenia kan gi et rettslig grunnlag for senere revisjon ved sluttoppgjøret mellom disse parter. Det betyr ikke at det er utelukket.
Det vises til at SVV ikke har tatt noen forbehold om at Implenia ikke vil få betalt for dette, eller at vederlaget vil bli krevd tilbake i sluttoppgjøret. Retten kan heller ikke se at det ved vitneførselen fremkom forhold som kunne gi grunnlag for muntlig avtale eller annen omforent forståelse mellom partene knyttet til dette. Anførselen synes å mangle grunnlag i sakens beviser.
Når det gjelder KOE 225 finner retten det naturlig at utgiftene til prøvetaking som fant sted, dekkes som krevd av Veidekke. Retten viser til at kravene om håndtering av bunnrensken var en endring i kontrakten. SVV har anført at utgifter til prøvetaking som utgangspunkt må følge og tilordnes den som etter kontrakten er økonomisk ansvarlig for forurensningen. Som det fremgår, er retten kommet til at det er SVV.
- 28 - 19-151689TVI-THOD/2
Staten har subsidiært anført at Veidekke ikke kan få betalt for ekstra prøvetaking når soneprøver er tatt ved kjente slangebrudd. Det er dessuten gjort gjeldende at i alt 16 av19 analyser er levert uten forutgående varsel, og at 43 av 46 prøver er fakturert uten varsel.
Slik retten ser det, var det en temmelig ekstraordinær situasjon som oppstod under kontraktsgjennomføringen med henblikk på bunnrensken, og de krav som ble pålagt Veidekke. Et kontraktsrettslig forhold som retten har kommet til at SVV har ansvaret for. Veidekke tok etter rettens syn ansvar, og ekstra prøver ble først og fremst tatt for å få ned volumet av bunnrensk. Det er dokumentert at den ekstra prøvetaking har medført en besparelse i forhold til hvor mye bunnrensk som måtte til deponi. Det er også gjort gjeldende ved fremsettelsen av krav om endring. Besparelsen som ble oppnådd for byggherren er svært mye større enn kostnadene som kreves iht. kravet om endring.
Det er også i hovedsak tale om dekning av kostnader, uten at det ligger noe fortjeneste knyttet til kravet. Retten vil derfor vike tilbake for å legge en formalistisk tilnærming til disse kostnadene ved vurderingen her. Retten vurderer det også slik at det er problematisk å differensiere mellom prøvetaking på mistanke om kjente slangebrudd eller andre hendelser som Veidekke selv har forårsaket. Bevisførselen har vist at man i hovedsak ikke kjenner til hvorfor det enkelte steder avdekkes mer forurensning enn andre steder. Retten viser også til det som er lagt til grunn vedrørende Veidekke sin forurensning nedenfor, i forhold til andre entreprenører.
SVV har når krav om endringsordre ble fremsatt tilbake i 2018, bestridt grunnlaget, og den fullstendige oversikt over antall prøver og analyser er først fremsatt etter mai 2020, og fakturert SVV på det tidspunktet. Etter rettens syn har Veidekke utvist noe passivitet jf. NS 8406 pkt. 3. Retten har derfor vurdert om kravet bør falle bort eller settes ned skjønnsmessig på dette grunnlag, men har kommet til at vilkårene for en reduksjon av kravet ikke er tilstede med grunnlag i denne kontraktsbestemmelse. Det er rettens oppfatning at det ikke foreligger en relevant passivitet som kan få betydning for kravet. Den forurensede bunnrensk har vært en problemstilling mellom partene i flere år, og både krav om endringsordre og faktura er fremsatt før kontraktsarbeidet er overlevert SVV.
Retten konkludere etter dette med at KOE 225 må godtas fullt ut.
4. Vederlagsberegningen etter endringen
Retten finner det naturlig å ta stilling til vederlagsberegningen, før en går videre i vurderingen av SVV sitt subsidiære krav om avkortning.
Som det fremgår, er retten kommet til at det var grunnlag for endringsordrene. Partene er uenig i vederlaget, men som utgangspunkt ikke uenig i de prinsipper som fremgår av anførslene. Hovedspørsmålet er om vilkårene om enhetspriser i NS 8406 kommer til
- 29 - 19-151689TVI-THOD/2
anvendelse, eller om endringen skal gjøres opp etter regning. Det nevnes at SVV har avvist ethvert krav, og heller ikke krevd justerte enhetspriser etter kontraktens pkt. 22.2 tredje ledd.
Pkt. 22.2 annet ledd, første punktum lyder slik:
«Enhetsprisene legges også til grunn for oppgjøret dersom grunnlaget for vederlagsjusteringen gjelder ytelser som i det vesentlige er likeartet med ytelser det er fastsatt enhetspriser for.»
Dersom Veidekke skal få vederlag etter sin prinsipale anførsel, nemlig med vederlag etter prosess 25.91, er spørsmålet om ytelsen som endringsordren omfatter er vesentlig likeartet som den enhetsprisen (opprinnelig kr 5250 pr. tonn) som er omhandlet i denne prosessen.
Dersom retten kommer til at det ikke er vesentlig likeartet, kommer bestemmelsen i pkt. 22.3 om regningsarbeid til anvendelse. Denne lyder slik:
«22.3 Vederlagsjustering når det ikke foreligger anvendelige enhetspriser
Hvis det ikke foreligger anvendelige enhetspriser, skal vederlagsjusteringen skje i samsvar med
bestemmelsene om regningsarbeid etter 23.4. For fradrag skal det gjøres en reduksjon i vederlaget som tilsvarer den besparelsen fradraget har ført til, med en tilsvarende reduksjon av fortjenesten.»
Retten vil først vise til en del av ordlyden i kontraktens prosess 25.91. Den omhandler;
«Forurensede masser til godkjent mottak».
Det er angitt at mengden er 40 tonn. Veidekke har som nevnt priset dette med kr 5 250, og den samlede prisen for arbeidet er følgelig satt til kr 210 000. Det er ikke tvilsomt at det her fant sted en form for taktisk prising, idet mengdene her kunne bli større. Retten viser til e-postkorrespondanse internt hos Veidekke, ifm. kalkulering og prising av denne og andre poster i tilbudet. Partene synes enige om at taktisk prising i utgangspunktet er tillatt, men at man risikerer tilbudet avvist. Det er som nevnt tidligere ikke konkrete holdepunkter for at noen av partene så for seg en utvikling med deponering av bunnrensken.
Det er ikke tvilsomt at det er likhet ved at arbeidsoperasjonen ved at den gjelder forurensede masser til godkjent deponi. Opplasting og transport av masse, er det samme. Imidlertid er selve utgraving av massene allerede utført i tunnelen etter prosess 33.13.
Det er også likhet ved at ytelsen omfatter leverings- og behandlingsgebyr.
Prosess 25.91 beskriver videre følgende; «Gjelder sterkt forurensede masser i tiltaksklasse IV og V som ikke kan plasseres på anlegget». Retten vil bemerke at det alt vesentlige av bunnrensken er i tiltaksklasse 2 og 3. Veidekke har dokumentert at kun 0,33% av bunnrensken var forurenset over klasse 3.
- 30 - 19-151689TVI-THOD/2
Det heter videre i prosess 25.91; «Omfatter også tiltak for å unngå avrenning, støv eller annen spredning av forurensede masser under graving og transport. Se detaljert tiltaksplan i vedlegg 06: "Godkjent tiltaksplan for forurensede masser ved Kolskogen i Os kommune".
Det ble ikke truffet noen tiltak i forbindelse med bortkjøring av bunnrenskmassene. Innledningsvis ble massene riktignok tildekket på sorteringsanlegget, i det vesentlige ble de imidlertid kjørt bort suksessivt fra sorteringsverket. Behov for tildekking var derfor ikke pålagt ved endringsarbeidet med bunnrensken. Retten viser til forurensningsgraden. Dette utgjør en forskjell.
Prosess 25.91, «Omfatter også ventetid i forbindelse med kartlegging, prøvetaking og analyse.» Retten bemerker at prøvetaking allerede var fortatt før sortering i sorteringsverket og umiddelbar bortkjøring. Retten kan ikke se at det oppstod noen ventetid for Veidekke med økede kostnader. Dette utgjør en forskjell.
I prosess 25.91 heter det videre; «Omfatter også rengjøring av maskiner og utstyr før de kan flyttes eller brukes til andre masser.» Her er det også ulikhet, idet det ikke var krav til spesiell rengjøring av maskinparken som ble benyttet med bunnrensken. Det er naturlig nok en jevn rengjøring av maskinparken i virksomheten, men noen slik rengjøring som omhandlet her, med tanke på å unngå spredning av forurensning, var ikke pålagt og trolig heller ikke nødvendig. Kostnadene her ville utvilsomt økt ved et slikt pålegg.
Etter prosess 25.91 skulle; «Massene skal transporteres i tett container eller dekkes til med tett duk og kjøres direkte til godkjent mottak uten omlasting eller mellomlagring.» Dette var ikke nødvendig og ble heller ikke utført. Det utgjør også en forskjell.
Videre fremgår av prosessen; «Omfatter også utarbeiding av sluttrapport med dokumentasjon av analyseresultater, leverte mengder og mottakets sluttbehandling». Det er i saken fremlagt et eksempel på en sluttrapport vedrørende forurensede masser fra askedeponiet ved Kolskogen. Rapporten bekrefter bl.a. fra deponiet selv at massen ble fraktet i lastebil med presenning over. SVV har hevdet at det ikke var tilsvarende krav om rapportering vedrørende bunnrensken, og at Veidekke heller ikke har levert slike rapporter. Retten legger dette til grunn. Det er også en ulikhet her.
En sluttrapport fra oppgraving av et avfallsdeponi omfatter imidlertid mer enn lister over hva som er levert til et deponi. I tiltaksplanen, som beskriver arbeidene som skal utføres i henhold til 25.91, kreves også at det skal utarbeides en beredskapsplan før arbeidene starter. Tiltaksplanen pålegger videre at om det kommer vann i gropa, skal dette pumpes til tett tank for midlertidig oppbevaring og prøvetaking. Tank må derfor være i beredskap før arbeidet starter. Det må søkes om tillatelse til påslipp på kommunalt nett, og treffes forberedelse for rensing (sedimentering/oljeutskiller). I praksis må dette være i orden før arbeidet starter. Videre skal eventuell søppel skilles ut fra gravemassene, og det skal være
- 31 - 19-151689TVI-THOD/2
tilgang til container for å ta hånd om eventuell sterk forurensning i grunnen. Dette er krav som ikke inngikk i det arbeidet det søkes kompensasjon for.
Kjøreavstanden er for øvrig noe lengre, noe som er tatt høyde for i det fremsatte kravet knyttet til enhetsprisen. Dette er også en ulikhet.
Det er for øvrig også en vesentlig og helt ekstraordinær forskjell i mengdene. Retten er enig med SVV i at det er helt ulike forutsetninger ved prising av prosess 25.91 og endringsordrene som ble utført. Prosess 25.91 forutsatte 40 tonn, altså 5 til 8 lastebillass med forurenset masse. Dette hadde for øvrig også betydning for deponiavgiften for bunnrensken, idet denne ble noe lavere.
Retten vil også peke på at Implenia reelt sett har fått oppgjør etter bestemmelsene om regningsarbeid for arbeidet. Retten viser til det som fremkommer når det gjelder prisen på arbeidet med bunnrensken, som reelt er nokså lik det kravet som Veidekke har fremsatt etter regning. Det kan etter rettens syn ikke ha avgjørende betydning at de formelt har fått oppgjør etter prosess 25.91 (justert). Prisen ble forhandlet som nevnt.
Etter en helhetsvurdering er retten kommet til at det ikke er vesentlig likeartet arbeidsoperasjon ved arbeidsytelsen etter endringsordren som er fullført og prosess 25.91.
Utgangspunktet er da at saksøkers prinsipale krav ikke gis medhold. Vederlaget må derfor etter rettens syn beregnes etter regning, jf. Veidekke sitt subsidiære krav.
Vederlaget etter regning for de to endringsordrer er omtalt i kravene fra Veidekke, og retten kommer tilbake til den endelige vederlagsberegningen nedenfor. KOE 225 er som nevnt godtatt av retten.
5. Skal kravet fra Veidekke reduseres skjønnsmessig pga. egne forhold?
Spørsmålet retten må ta stilling til er om det er grunnlag for å gjøre skjønnsmessig fradrag i vederlaget, slik SVV har anført. Spørsmålet gjelder både i forhold til Veidekke sin egen forurensning, og anførselen om overproduksjon av fjell (utover teoretisk sprengningsprofil). Begge deler er anført å føre til økte mengder bunnrenskmasse som måtte til deponi.
Som rettslig grunnlag har SVV anført bestemmelsen i NS 8406 pkt. 23.4 om regningsarbeid. Bestemmelsens pkt. 23.4 første og femte ledd lyder slik:
«Når arbeid skal utføres etter regning, skal entreprenøren ha betalt for nødvendige kostnader med å utføre arbeidet og et avtalt eller sedvanlig påslag til dekning av indirekte kostnader, risiko og fortjeneste. Regningsarbeider skal drives rasjonelt og forsvarlig.»
- 32 - 19-151689TVI-THOD/2
«Byggherren er ikke avskåret fra senere å påberope seg at de totale kostnadene ved regningsarbeidet er blitt unødvendig høye på grunn av urasjonell drift eller annet uforsvarlig forhold.»
Det er anført fra SVV sin side at Veidekke kun har krav på «nødvendige» kostnader ut fra et «rasjonelt og forsvarlig» regningsarbeid. Retten må slik SVV ser det foreta en objektiv vurdering. Det ineffektive er etter SVV sitt syn at man sprenger mer fjell enn nødvendig, og deretter gir seg selv mulighet til å håndtere massene på regning. Det er ikke anførsler knyttet til utførelsen av regningsarbeidet som sådan.
Retten vil innledningsvis også vise til at utgangspunktet for vurderingen er at SVV har pålagt Veidekke endringsarbeid i tilknytning til deponering av bunnrensken. Arbeid som ikke er prosjektert, men som er et resultat av de endrede forhold.
Når det gjelder fortolkningen av bestemmelsen knyttet til reglene om regningsarbeid, viser retten til juridisk teori; Arvesen mfl. Kommentarutgave til NS 8406 (2. utgave), s. 340 flg.
«Det fremgår av bestemmelsen at entreprenøren har krav på å få betalt «nødvendige kostnader med å utføre arbeidet». At entreprenøren har krav på å få dekket «nødvendige kostnader», har betydning i to retninger.
Entreprenøren har krav på å få betalt for den innsats som har vært nødvendig for å utføre et faglig godt arbeid. Samtidig må entreprenøren ha utvist omsorg for byggherrens interesser og ikke benyttet unødig kostbare materialer. Han må heller ikke ha valgt løsninger som er mer kostbare enn det som er nødvendig for å nå det avtalte resultat. Dersom disse vilkårene er oppfylt, representerer
dette den nedre grense for entreprenørens vederlagskrav.»
Når det gjelder den øvre grense for vederlaget, og kravet om at det skal drives rasjonelt og forsvarlig, er dette omtalt samme sted slik:
«Vurderingskriteriet er med andre ord hvilke ressurser en entreprenør i alminnelighet
ville ha benyttet for å få utført arbeidet. Det foretas en konkret vurdering hvor noe som kan tenkes å være urimelig i en situasjon er rimelig i en annen. Vurderingen skal være objektiv, jf. annet ledd. Der står det at arbeidene skal «drives rasjonelt og forsvarlig».»
Når det gjelder tolkningen viser retten også til avgjørelse fra Borgarting lagmannsrett i LB 2019-172861, med videre henvisning. Det synes å være forutsatt i bestemmelsen at vederlaget kun kan nedsettes ved uforsvarlige forhold hos entreprenøren. Fra avgjørelsen hitsettes:
«Det klare utgangspunkt ved regningsarbeid er at kostnadsrisikoen ligger hos bestilleren, det vil si Bonum. Selv om alle timene det kreves betalt for er dokumentert ved timelister, forutsettes det imidlertid at arbeidsinnsatsen har vært nødvendig. I dette ligger det et krav om at gjennomføringen
- 33 - 19-151689TVI-THOD/2
skal være rasjonell og forsvarlig. Perfekt gjennomføring kan ikke kreves og det vil ikke være slik at enhver påvist urasjonell drift skal medføre at en avskjærer entreprenøren fra full dekning. Entreprenøren skal gis et betydelig slingringsmonn».
Det heter videre:
«Den sentrale rettskilden på området er dommen gjengitt i Rt-1996-1122 (den såkalte Block Watne-dommen) [skal være Rt-1969-1122]. Byggherren hadde her nektet å betale byggmesterens regning, da han mente timetallet var for høyt. Høyesterett fastslo at selv om det var regningsarbeid, var byggherren ikke pliktig til å betale meromkostninger som skyldtes uforsvarlig forhold fra byggmesteren selv eller noen han svarte for, hva enten dette skyldtes planlegging, ledelse eller utføring av arbeidet. Høyesterett la til grunn at byggmesteren måtte godskrives en «betydelig margin», men fant at timeantallet som var brukt var så «ekstraordinært høyt at uforsvarlig forhold som nevnt må kunne fastslås». Det ble ved vurderingen av timeantallet lagt avgjørende vekt på opplysninger om hva det kostet å utføre tilsvarende arbeid i området.»
Retten vil drøfte anførselen om mengden sprengt fjell nedenfor under pkt. 6. a). Graden av forurensning drøftes nedenfor under pkt. 6. b). Det er SVV som har bevisbyrden for at det er hjemmel for nedsettelse i avtalen, og må godtgjøre de faktiske forhold som skal gi grunnlag for den.
5 a). Nedsettelse av vederlag med årsak i mengden overfjell
Når det gjelder de konkrete forhold med overfjell i saken, er det rettens oppfatning at det ikke er sannsynliggjort at dette er av en slik størrelse at Veidekke må tåle avkortning.
Utgangspunktet for vurderingen er at mengden fjell, og fjerning av dette, er priset utifra en teoretisk sprengningsprofil, og ikke den faktiske. Dette følger av prosessens pkt. 33.13 x), 32.1 x) og pkt. 32.2 x). Dette innebærer i korte trekk at entreprenøren i prinsippet ikke vil få betalt for mengder som overstiger teoretisk sprengningsprofil, omtalt som overberg / utfall. Partene har følgelig ikke et særskilt fokus rettet mot dette.
Det må likevel påpekes at det i prosessen er fastsatt nøyaktighetskrav til boring og sprenging ved prosessens pkt. 32.1 c).
Det foreligger ikke noen prosjekterte mengder bunnrensk i kontrakten. De anslag som er foretatt i saken over behov for bunnrensk under arbeidene, er imidlertid etter rettens syn urealistisk lave.
Det er foretatt målinger av sprengningsarbeidene. Retten viser til Rune Samnøy sin rapport, hvor det er foretatt beregninger ved et utvalg av strekningene. Grovt sett må det konkluderes med at det er sprengt ut mer fjell enn nødvendig for å få utført selve kontraktsarbeidene etter avtalen.
- 34 - 19-151689TVI-THOD/2
Retten vil imidlertid ved vurderingen trekke frem og peke på at teknologien ved tunneldriving krever et visst overfjell. Av SVV (Vegdirektoratet) sin egen forskningsrapport knyttet til mengden overfjell (2011), følger at overmassen i Norge i praksis utgjør 40 – 60 cm. Tall fra andre land er for øvrig ikke ulike.
Det er også betydelige usikkerhetsfaktorer ved at mengden finstoff < 22 mm, som er et resultat av overfjell, alltid vil være usikker. Det kan ikke uten videre legges til grunn at finstoffet som det var nødvendig å deponere, gjennomgående utgjør 1/3 del av bunnrensken. Til dette kommer at vekten av bunnrensken også kan være forskjellig. Finstoff som eksempelvis er våt, vil ha en vesentlig høyere vekt.
Ved tunneldrivingen foretatt av Veidekke er det påvist boravvik. Boravvik kan skyldes geologiske forhold og fjellets beskaffenhet.
Retten vil også peke på at sammenligningen med bunnrenskmasser fra K11-kontrakten ikke er mulig å få gjennomført på en sikker og verifiserbar måte. Det er gjennomgående presentert usikre estimater. Lasslister fra Implenia sine leveranser av bunnrenskmasser kan heller ikke verifiseres med tilstrekkelig sikkerhet. Årsaken skyldes bl.a. at en av underentreprenørene gikk konkurs. Som nevnt er det SVV som har bevisbyrden, og det er SVV som har muligheter til å sikre beviser knyttet til, og for å påvise forskjeller i mengden bunnrensk, eksempelvis i forhold til Implenia på den tilstøtende kontrakten.
Samlet sett er det rettens vurdering at SVV ikke har påvist at arbeidene som er utført av Veidekke objektivt sett går ut over det slingringsmonn Veidekke har hatt ved gjennomføringen.
Det må etter dette konkluderes med at vederlaget ikke skal nedsettes på grunn av anførselen om overfjell.
5. b) Nedsettelse av vederlag på grunn av egen forurensning
Retten vil innledningsvis og kort beskrive en del relevante faktiske forhold ved tunneldriving. Drivingen skjer ved at boreriggen er etablert oppå den midlertidige kjørebanen. Ved den enkelte sprengning (salve) tar en sikte på å oppnå fem meter tunnel. Det bores, og sprengstoffet som benyttes er slurry. Under selve boringen tilføres store mengder med vann. Det er noe usikkert, men det kan være tale om mellom 35 000 og 60 000 liter vann pr. salve. I tillegg kommer eventuelle lekkasjer av vann fra berget.
Når ladningen er sprengt, blir sprengsteinen i hovedsak kjørt rett på deponi for rene masser. Det var flere store deponier, som omtalt tidligere. Man etablerer deretter den
- 35 - 19-151689TVI-THOD/2
midlertidige kjørebanen videre ved planum. På den ene siden av tunnelen, etableres en nokså dyp grøft, som er en del av sprengningen og den teoretiske profil. Her er det etablert en såkalt «stuffpumpe». Denne pumper veske ut av tunnelen, og direkte til renseanlegg som er etablert i tråd med utslippssøknad og tillatelse. Vann og annen veske vil som utgangspunkt trekke ned i grøften, siden den er laveste punkt.
Det er begrenset med forskning knyttet til forurensning av bunnrensk, og hva som er de vesentlige årsaker.
Norsk institutt for Bioøkonomi (Nibio) har i rapport nr. 58 for 2016, foretatt en risikovurdering av bunnrenskmasser i tilknytning til utbyggingen av Bommestad – Sky, og den deponering av bunnrenskmassene som ble besluttet der. Fra rapporten hitsettes:
«Fram til nylig har det vært vanlig at BRM har blitt deponert sammen med andre tunnelmasser uten
supplerende undersøkelser av oljeinnhold eller pH-reaksjon. De siste 5 årene har undersøkelser av BRM vist at disse inneholder spor av olje. Oljeforbindelsene kan stamme fra olje i slurrybasert
sprengstoff, skallolje brukt på maskiner som beskyttelse mot prelletap fra sprøytebetong, hendelser
med brudd i hydraulikkslanger, slitasjeprodukter fra anleggsdekk eller annet akutt søl av olje eller
drivstoff i tunnelen.
Dekkslitasje forventes å tilføre en del av oljeforbindelsene som påvises i tunnelen. Inntil 30 % av
dekk på anleggsmaskiner kan bestå av tyngre oljekomponenter. Dekkformulering vil kunne variere
mye avhengig av produsent og dekktype. Tunge oljeforbindelser fra anleggsdekk forventes ikke å
være mobile i deponiet. De lagres inn stabilt som inerte oljekomponenter.»
Ved rapporten er det gitt følgende beskrivelse av formålet, og konklusjonen:
«Formålet med gjennomført analyse har vært å vurdere risiko for at alifatiske hydrokarboner i BRM gir skade på miljø, liv/helse og infrastruktur/eiendom.
For totalvolumet av BRM (50 000 m3) tilkjørt deponiet har undersøkelsene vist at kravet til innhold av alifatiske hydrokarboner er tilfredsstilt, både med hensyn til aritmetisk middel og innenfor 90-persentil.
Innholdet av alifatiske hydrokarboner i massene varierer noe. Innholdet av alifatiske
hydrokarboner kan være marginalt høyere en normverdi dersom man betrakter mindre
volum/områder BRM. Enkelte mindre områder kan ha et høyere innhold av alifatiske
hydrokarboner, samtidig som akseptkriteriene er tilfredsstilt. Antall målinger utført gir en god dokumentasjon av innholdet av alifatiske hydrokarboner i BRM.»
Det er ellers ikke fremlagt noen forskning som kan gi retten veiledning ved vurderingen av årsaken til forurensning av bunnrensken. I saken har SVV særlig fokusert på slangebrudd, dvs. hydraulikkolje fra boreriggen. Veidekke har på sin side fokusert på oljekomponenter
- 36 - 19-151689TVI-THOD/2
fra slurry, som er uomsatt fra sprengningen. Det er for øvrig SVV som har bestemt at slurry skal benyttes.
Det er ikke tvilsomt at slangebrudd forekommer relativt ofte ved det svært krevende og tøffe arbeidsmiljø som tunneldriving innebærer. Eksempelvis vil overfjell falle ned og skade riggen og skape brudd i hydraulikkslangene, i tillegg til brudd ved bruksslitasje. Det er relativt stort forbruk av hydraulikkolje hos entreprenøren. Det synes for retten å være en utbredt oppfatning at både entreprenør og byggherre har tillit til at forurensningen i hovedsak bringes til renseanlegg ved stuffpumpen. Retten vil peke på at dette ikke gjelder Veidekke spesielt. Dette følger for øvrig også av Veidekke sin prosedyre knyttet til håndteringen.
SVV har særlig vist til Veidekke sine svekkede rutiner ved slangebrudd. Dette var tema mellom partene, og SVV var fokusert mot forurensning ved slangebrudd. Opprinnelig var de inntatt i rutinene hos Veidekke at en ved utilsiktet utslipp av diesel/olje skulle fjerne forurenset masse ved å;
«Fjerne forurenset masse i område ved å grave det bort, evt. suge det opp med Slamsugerbil, og levere godkjent mottak eller prosjektets mellomlager for slike masser. Når absol er brukt skal de berørte massene samles opp og evt. lagres i tette tanker til det levers til godkjent mottak.»
Det var altså bestemmelser om å masseutskifte. Fra Veidekke sin rutine ved slangebrudd i tunnel av 17.1.2017, hitsettes:
«Tiltak:
Dersom utslippet går rett til vannet på stuff, vil vannet pumpes til renseanlegget og behandles der. Eventuell spyling på stuff for å sikre at oljen går via stuffpumpe til renseanlegg.
Absorberende materiale skal brukes til å samle opp eventuelle utslipp til grunn/såle. Absol
og omkringliggende masser som har blitt forurenset av oljen skal graves opp og tømmes i
IBC-dunker merket «Brukt absol», eller egne kontainere utplassert til dette formålet. Disse
plasseres ved kabelvinnen i hvert tunnelløp».
Rutinen ble revidert den 15.05.2017, og kravet om maseutskiftning ble da tatt bort.
Retten vil her bemerke at de opprinnelige rutiner om masseutskiftning ved slike hendelser, synes å være det som gjelder ved uønskede hendelser av oljesøl i dagen, altså ikke i tunnel. Det kan derfor stilles spørsmål ved om det egentlig har funnet sted noen reell svekkelse av rutinene. Masseutskiftning ved søl i tunnel, synes klart ikke å ha vært en gjeldende praksis. Retten viser til det som er sagt om stuffpumpen og renseanlegg.
Retten vil også peke på at Veidekke tok opp spørsmålet om masseutskiftning på byggemøte den 20.9.2017. Fra referatet hitsettes:
- 37 - 19-151689TVI-THOD/2
«EN spurte om BH krevde masseutskiftning ved slangebrudd, slik at tunnelrigg må tas ut før masseutskiftning kan utføres. Det avkreftet BH og viste til at dette var meget tydelig kommunisert fra BH til EN i fagmøte.»
Det er lite tvilsomt at en slik praksis ville hatt betydning for den samlede fremdrift, og kostnadene. Her hadde begge parter til dels sammenfallende interesser.
Retten kan heller ikke finne bestemmelser om at masseutskiftning er et vilkår i kontrakten.
Retten vil også ved vurderingen finne det relevant å se hen til om Veidekke har forurenset i større grad enn eksempelvis Implenia på K11-kontrakten.
De tall som er presentert, er sammenfattet slik:
Som det fremgår er forurensningen nokså lik. Veidekke sin forurensning er mindre, men det er marginalt.
Det er også dokumentert at det i Implenia sine rutiner er bestemmelser om masseutskiftning ved oljesøl, både i tunneler og dagsoner. Basert på de tallene som er fremkommet, synes ikke dette å ha hatt noen effekt, dersom det er gjennomført.
Det er heller ikke påvist at Veidekke har forurenset bunnrensken mer enn entreprenøren på entreprisen knyttet til Gvammen – Århus. Retten viser til sammenligningen foretatt ved Multiconsult sitt notat av 28.4.2017.
Retten kan på denne bakgrunn og etter en helhetsvurdering ikke se at det foreligger forhold som tilsier at vederlaget skal settes ned på bakgrunn av de gjennomgåtte bestemmelser knyttet til regningsarbeid.
Samlet konklusjon innebærer derfor at kravene iht. endringsordrene godtas.
6. Beregning av vederlaget - utgangspunkter.
Utgangspunktet for beregning av vederlaget er som nevnt at de tre endringsordrene godtas slik retten er kommet til, og at Veidekke sitt subsidiære krav gis medhold. SVV har ikke bestridt beløpene som sådan.
- 38 - 19-151689TVI-THOD/2
KOE 170 innebærer et vederlag på kr 43 928 784,10. KOE 182 gir et vederlag på kr 14 631 918,31 og KOE 225 et vederlag på kr 648 120,00. Samlet krav (hovedstol) eksklusiv merverdiavgift og andre kompensasjoner (LPS) utgjør følgelig kr 59 208 822,41.
Retten vil foreta øreavrunding i det følgende og i domsslutningen.
6. a) Kompensasjon for Lønns- og prisstigning (LPS).
Veidekke har krevd kompensasjon for LPS, det er vist til hjelpedokument som er fremlagt. Retten oppfatter at SVV ikke har bestridt de utregninger som fremkomme rav hjelpedokumentet når det gjelder det subsidiære krav. Kompensasjon for LPS er for KOE 170 utgjør kr 737 301, for KOE 182 kr 302 561 og KOE 225 kr 52 785. Samlet krav for LPS utgjør følgelig kr 1 092 647. På beløpet som da skal faktureres som vederlag for arbeidet, vil det for øvrig også påløpe merverdiavgift.
6. b) Avsavnsrente
Når det gjelder kravene etter KOE 170 og KOE 182 er det krevd avsavnsrente. Kravet er begrunnet i Veidekke sitt tap knyttet til at de ikke har fått betalt løpende for arbeidet med bunnrensken etter reglene i kontrakten som gjelder for regningsarbeider. Krav knyttet til forsinkelsesrente, vil for øvrig gi kompensasjon for fravær av kapitalen.
Det er anført at renten skal settes til 5%. Kravet iht. KOE 170 utgjør kr 2 370 979 og etter KOE 182 utgjør kravet kr 1 251 806 basert på denne rentesatsen. SVV har som innsigelse gjort gjeldende at en riktig avsavnsrente bør settes lavere, og at det vil være mer korrekt å benytte en rentesats på 4%.
Veidekke har vist til rettspraksis, hvor avsavnsrenten har vært satt til både 5% og 6%. Veidekke har også vist til lovgivning. I den såkalte E-komloven § 10-12 tredje ledd, som gjelder tilbakebetalingskrav knyttet til loven, er renten fastsatt til 4% med tillegg av Norges banks pengemarkedsrente. Gjennomsnittlig rente (Nibor) i avsavnsrentperioden i et tidsrom i 2017 og 2018 er dokumentert til 1,24%. Retten finner rentesatsen på 5% tilstrekkelig begrunnet, og tilkjenner avsavnsrente som krevd med 5%.
6. c) Merverdiavgift
SVV dømmes til å betale til Veidekke beløp med tillegg av merverdiavgift av det beløp som fremgår av slutningen punkt 1 i samsvar med gjeldende regler. Retten vil i en forbindelse bemerke at den oppfatter at det ikke er uvanlig praksis å unnlate å fakturere byggherren for omtvistede krav, under henvisning til at det ved fakturering påløper
- 39 - 19-151689TVI-THOD/2
merverdiavgift som forfaller til betaling iht. avgiftsregelverket. Dette kan føre til likviditetsproblemer, særlig siden det endelige krav først blir fastslått på et langt senere tidspunkt, som i denne sak. Det bemerkes at retten ikke ved tilkjennelse av merverdiavgift har tatt stilling til om en slik utsettelse av fakturering er i samsvar med skatte- og avgiftslovgivningen, idet retten begrenser seg til å ta stilling til de fremsatte krav.
Det skal ikke beregnes merverdiavgift av forsinkelsesrente og avsavnsrente.
6. d) Forsinkelsesrente
Det er krevd forsinkelsesrente på hovedstolen fra 19.11.2019. Stevning innkom 14.10.2019. Kravet er ikke bestridt, og tilkjennes.
7. Oppsummering av kravene som tilkjennes Veidekke
Etter dette tilkjennes Veidekke kr 60 301 469 som inkluderer hovedstol og tillegg for lønns- og prisstigning. Det påløper merverdiavgift på beløpet, og forsinkelsesrente etter loven fra 13.11.2019 og frem til betaling skjer.
Videre tilkjennes Veidekke kr 3 622 785 som erstatning ved avsavnsrente.
8. Sakskostnader
Saksøker Veidekke er gitt medhold i søksmålet og har vunnet saken. Retten er kommet til at saksøker etter hovedregelen i tvistelovens § 20-2 første og annet ledd må tilkjennes sakskostnader ved saken. Veidekke er også gitt medhold i rettens kjennelse knyttet til krav om bevisfremleggelse. Unntaksbestemmelsene i tvistelovens § 20-2 (3) er vurdert, men ikke funnet anvendelig.
Utmåling av sakskostnader skal skje etter bestemmelsen i tvistelovens § 20-5. Parten skal tilkjennes nødvendige omkostninger. I dette ligger at man kan kreve dekket sakskostnader for å få saken betryggende utført for instansen. Begge prosessfullmektiger har levert høye omkostningsoppgaver. Det er imidlertid ikke kommet innsigelser til oppgavene. Kravene som tilkjennes er eksklusiv merverdiavgift, da Veidekke har fradrag for inngående merverdiavgift.
Advokat Nils-Henrik Pettersson har på vegne av saksøker, i endelig kostnadsoppgave, krevd dekket salær med kr 2 841 609. Utlegg til transport, mat og overnatting er dessuten krevd med kr 8 449. Samlet utgjør kravet kr 2 850 058. Til sammenligning er saksøktes oppgave høyere, både med henblikk på antall timers arbeid med saken, og beløp. Rettsgebyr i saken skal etter rettsgebyrloven belastes saksøker med kr 33 350. Dette er også nødvendige kostnader som skal tilkjennes.
- 40 - 19-151689TVI-THOD/2
Retten finner oppgaven rimelig, og sakskostnader tilkjennes som krevd. Samlet settes sakskostnadene til kr 2 883 408. Oppfyllelsesfrist settes til to uker i samsvar med tvisteloven § 19-7 første ledd.
Med det resultat retten er kommet til skal SVV i tillegg betale kostnader til de fagkyndige meddommere som fastsettes av retten senere, jf. domstolloven § 105a. Dette medtas i domsslutningen.
Oppfyllelsesfrister for krav settes til to uker, jf. tvisteloven § 19-7 første ledd.
*****
Dommen er ikke avsagt innen lovens frist. Grunnen er sakens omfang, dommerens generelle arbeidsbyrde og arbeid med andre saker ved domstolen.
Dommen er enstemmig.
- 41 - 19-151689TVI-THOD/2
DOMSSLUTNING
1. Staten v/Samferdselsdepartementet dømmes til å betale kr 60 301 469
-kronersekstimillionertrehundreogettusenfirehundreogsekstini-, med tillegg av merverdiavgift, til Veidekke Entreprenør AS, og med tillegg av forsinkelsesrente fra 13.11.2019 og frem til betaling skjer.
2. Staten v/Samferdselsdepartementet dømmes til å betale avsavnsrente med kr 3 622 785 –kronertremillionrsekshundreogtjuetotusensyvhundreogåttifem- til Veidekke Entreprenør AS.
3. Staten v/Samferdselsdepartementet dømmes til å betale Veidekke Entreprenør AS sine sakskostnader med kr 2 883 408,
-kronertomillioneråttehundreogåttitretusenfirehundreogåtte-.
4. Oppfyllelsesfrist iht. domsslutningens pkt. 1. til 3., settes til 2 -to- uker fra forkynnelse av dommen.
5. Staten v/Samferdselsdepartementet dømmes til å betale utgiftene med fagkyndige meddommere slik de fastsettes av retten.
Retten hevet
Helge Øfstegaard Nilsen
Amund Erik Gulbret Gaut
Bjørn Kielland
Veiledning om anke i sivile saker vedlegges.
Dokument i samsvar med signert original.
Ingrid Stevnebø saksbehandler
- 1 - 19-151689TVI-THOD/2
Veiledning om anke i sivile saker
I sivile saker er det reglene i tvisteloven kapitler 29 og 30 som gjelder for anke. Reglene for anke over dommer, anke over kjennelser og anke over beslutninger er litt ulike. Nedenfor finner du mer informasjon og veiledning om reglene.
Ankefrist og gebyr
Fristen for å anke er én måned fra den dagen avgjørelsen ble gjort kjent for deg, hvis ikke retten har fastsatt en annen frist. Disse periodene tas ikke med når fristen beregnes (rettsferie):
- fra og med siste lørdag før palmesøndag til og med annen påskedag
- fra og med 1. juli til og med 15. august
- fra og med 24. desember til og med 3. januar
Den som anker, må betale behandlingsgebyr. Du kan få mer informasjon om gebyret fra den domstolen som har behandlet saken.
Hva må ankeerklæringen inneholde?
I ankeerklæringen må du nevne
- hvilken avgjørelse du anker
- hvilken domstol du anker til
- navn og adresse på parter, stedfortredere og prosessfullmektiger
- hva du mener er feil med den avgjørelsen som er tatt
- den faktiske og rettslige begrunnelsen for at det foreligger feil
- hvilke nye fakta, bevis eller rettslige begrunnelser du vil legge fram
- om anken gjelder hele avgjørelsen eller bare deler av den
- det kravet ankesaken gjelder, og hvilket resultat du krever
- grunnlaget for at retten kan behandle anken, dersom det har vært tvil om det
- hvordan du mener at anken skal behandles videre
Hvis du vil anke en tingrettsdom til lagmannsretten
Dommer fra tingretten kan ankes til lagmannsretten. Du kan anke en dom hvis du mener det er
- feil i de faktiske forholdene som retten har beskrevet i dommen
- feil i rettsanvendelsen (at loven er tolket feil)
- feil i saksbehandlingen
Hvis du ønsker å anke, må du sende en skriftlig ankeerklæring til den tingretten som har behandlet saken. Hvis du fører saken selv uten advokat, kan du møte opp i tingretten og anke muntlig. Retten kan tillate at også prosessfullmektiger som ikke er advokater, anker muntlig.
Det er vanligvis en muntlig forhandling i lagmannsretten som avgjør en anke over en dom. I ankebehandlingen skal lagmannsretten konsentrere seg om de delene av tingrettens avgjørelse som er omtvistet, og som det er knyttet tvil til.
Lagmannsretten kan nekte å behandle en anke hvis den kommer til at det er klart at dommen fra tingretten ikke vil bli endret. I tillegg kan retten nekte å behandle noen krav eller ankegrunner, selv om resten av anken blir behandlet.
Retten til å anke er begrenset i saker som gjelder formuesverdi under 250 000 kroner
Hvis anken gjelder en formuesverdi under 250 000 kroner, kreves det samtykke fra lagmannsretten for at anken skal kunne bli behandlet.
Når lagmannsretten vurderer om den skal gi samtykke, legger den vekt på
- sakens karakter
- partenes behov for å få saken prøvd på nytt
- om det ser ut til å være svakheter ved den avgjørelsen som er anket, eller ved behandlingen av saken
Hvis du vil anke en tingretts kjennelse eller beslutning til lagmannsretten
En kjennelse kan du som hovedregel anke på grunn av
- feil i de faktiske forholdene som retten har beskrevet i kjennelsen
- feil i rettsanvendelsen (at loven er tolket feil)
- feil i saksbehandlingen
- 2 - 19-151689TVI-THOD/2
Kjennelser som gjelder saksbehandlingen, og som er tatt på bakgrunn av skjønn, kan bare ankes dersom du mener at skjønnsutøvelsen er uforsvarlig eller klart urimelig.
En beslutning kan du bare anke hvis du mener
- at retten ikke hadde rett til å ta denne typen avgjørelse på det lovgrunnlaget, eller
- at avgjørelsen åpenbart er uforsvarlig eller urimelig
Hvis tingretten har avsagt dom i saken, kan tingrettens avgjørelser om saksbehandlingen ikke ankes særskilt. Da kan dommen isteden ankes på grunnlag av feil i saksbehandlingen.
Kjennelser og beslutninger anker du til den tingretten som har avsagt avgjørelsen. Anken avgjøres normalt ved kjennelse etter skriftlig behandling i lagmannsretten.
Hvis du vil anke lagmannsrettens avgjørelse til Høyesterett
Høyesterett er ankeinstans for lagmannsrettens avgjørelser.
Anke til Høyesterett over dommer krever alltid samtykke fra Høyesteretts ankeutvalg. Samtykke gis bare når anken gjelder spørsmål som har betydning utover den aktuelle saken, eller det av andre grunner er særlig viktig å få saken behandlet av Høyesterett. Anke over dommer avgjøres normalt etter muntlig forhandling.
Høyesteretts ankeutvalg kan nekte å ta anker over kjennelser og beslutninger til behandling.
Hvis de blir tatt til behandling, er det som regel hvis spørsmålet har betydning utover den aktuelle saken, hvis andre hensyn taler for at anken bør prøves, eller hvis saken reiser omfattende bevisspørsmål.
Når en anke over kjennelser og beslutninger i tingretten er avgjort ved kjennelse i lagmannsretten, kan avgjørelsen som hovedregel ikke ankes videre til Høyesterett.
Anke over lagmannsrettens kjennelser og beslutninger avgjøres normalt etter skriftlig behandling i Høyesteretts ankeutvalg.